<h1>Україна у Великій Вітчизняній війні (листопад 1942 р. – січень 1945 р.)</h1> 
<p class="rvps2">Узимку 1942/43 рр. у ході війни настав перелом. 19 листопада перейшли в наступ війська Південно-Західного й Донського фронтів, а наступного дня – Сталінградського фронту. Долаючи опір супротивника, 23 листопада сили наступаючих фронтів з’єдналися в районі містечка Калач-на-Дону. Унаслідок цього в оточенні під Сталінградом опинилися 22 дивізії і 160 окремих частин 6-ї польової й 4-ї танкової німецьких армій загальною чисельністю 330 тис. солдатів та офіцерів. Спроба ударного угруповання в складі 650 танків іззовні прорвати оточення після 12-денного бою (12 – 24 грудня) завершилася невдачею. 16 грудня перейшли в наступ сили Воронезького і правого крила Південно-Західного фронтів. Під їх ударами впали 8-а італійська і 3-я румунська армії, які тримали оборону на правобережжі Дону. У ході боїв частини 1-ої гвардійської армії Південно-Західного фронту вступили на територію України і 18 грудня звільнили село Півнівка Ворошиловградської області.</p> 
<p class="rvps2">Перед новим роком сподівання німецького командування на врятування оточеного угруповання вкінець провалилися. Втім бої під Сталінградом тривали ще понад місяць і закінчилися 2 лютого 1943 р. повним знищенням ворога. Ця катастрофічна поразка Німеччини визначила весь подальший перебіг війни.</p> 
<p class="rvps2">У січні радянські армії перейшли в наступ по всій лінії фронту від Воронежа до Кавказу. Від гітлерівців були звільнені величезні території. До 18 лютого радянські війська ввійшли в Краснодар, Ростов-на-Дону, Курськ, Бєлгород. 14 лютого німці залишили Ворошиловград, а 16 лютого – Харків. На 18 лютого передові частини Брянського, Воронезького і Південно-Західного фронтів упритул підійшли до Орла, Сум, Дніпропетровська і Запоріжжя. Унаслідок радянського наступу в листопаді – лютому 1942/43 років втрати німецької армії сягнули 1,7 млн чоловік (100 дивізій), 24 тис. гармат, 3,5 тис. танків, 4,3 тис. літаків.</p> 
<p class="rvps2">Але на початку березня противник зумів зібратися із силами й перейти в рішучий контрнаступ. Упродовж 4 – 25 березня 1-а і 4-а танкові армії генерал-фельдмаршала Манштейна просунулися до Сіверського Донця й знову захопили Харків і Бєлгород. Після цього до літа на фронтах наступило затишшя. Обидві сторони готувалися до нових боїв.</p> 
<p class="rvps2">Ціною мобілізації резервів німецькому командуванню вдалося зосередити значні сили на ділянці фронту Орел – Бєлгород. Улітку 1943 р. планувалося нанести удари з півночі і півдня по Курську, щоб оточити радянські війська на Курському виступі, а потім розгорнути широкомасштабний наступ, який повинен був змінити хід війни на користь Німеччини (операція „Цитадель”). 5 липня наступом німецьких танкових армій у районах Понирів і Прохорівки, почалася грандіозна Курська битва. Попри все, ворог не спромігся подолати добре підготовлену радянську оборону. А вже 12 липня перейшли в контрнаступ війська Брянського та Степового фронтів. За 50 днів безперервних боїв німці втратили 500 тис. солдатів та офіцерів (30 дивізій) і змушені були відступати, залишивши до кінця серпня Орел, Бєлгород і Харків.</p> 
<p class="rvps2">Розвиваючи успіх, у вересні радянські війська звільнили Донбас і Лівобережжя та вийшли до Дніпра. У той же час було проведено переформування радянських військ. Воронезький фронт перейменували на 1-й Український (командувач Микола Ватутін), Степовий фронт – на 2-й Український (командувач Іван Конєв), Південно-Західний – на 3-й Український фронт (командувач Родіон Малиновський), Південний – на 4-й Український фронт (командувач Федір Толбухін).</p> 
<p class="rvps2">21 вересня почалася битва за Дніпро, який гітлерівці перетворили на основний елемент потужної захисної лінії, названої „Східним валом”. Оборону по Дніпру тримали німецькі групи армій „Центр” (у Білорусі), „Південь” і „А” (в Україні). Військам 1-го Українського фронту вдалося захопити плацдарм на правому березі річки, у районі Великого Букрина. Втім розвинути наступ на цьому напрямі виявилося надто складно. Тоді було здійснено спробу форсувати Дніпро на північ від Києва. Війська 38-ї армії захопили плацдарм у районі Лютежа. Звідси 3 листопада розпочалися бої за визволення Києва. 6 листопада радянські війська здобули столицю України і просунулися далі на захід. Намагаючись повернути Київ будь-якою ціною, німці перейшли в контрнаступ і знову захопили втрачені було Житомир і Коростень. У ході двотижневих боїв (13 – 25 листопада) німецький контрнаступ виснажився.</p> 
<p class="rvps2">Унаслідок наступу 1-го й 2-го Українських фронтів у районі Києва – Житомира і Кременчука – Дніпропетровська між ними утворився глибокий Корсунський виступ, який утримували 8-а польова і 1-ша танкова армії німецької групи армій „Південь”. 24 січня 1944 р. почалися дії з метою повного оточення цих армій, а вже 28 січня сили обох Українських фронтів з’єдналися біля Звенигородки. У „котлі” опинилися 73 тис. німецьких солдатів та офіцерів. Спроби прорвати оточення зовнішнім ударом з боку Умані не до чого не привели, і 17 лютого оточене угруповання противника було знищено, при цьому загинуло понад 50 тис. гітлерівців. На честь цих подій місто Корсунь перейменували на Корсунь-Шевченківський.</p> 
<p class="rvps2">Корсунь-Шевченківська операція проводилася рівно через рік після Сталінградської битви, за тих же погодних умов, з використанням з обох боків тих же стратегічних прийомів. Чергова тяжка поразка підірвала сили гітлерівців і протягом березня вони відступили з Правобережжя.</p> 
<p class="rvps2">Воєнні дії на півдні відзначилися вдалою Березнегувато-Снігурівською операцією 6 – 18 березня. За ті 12 днів війська 3-го Українського фронту оточили й знищили частини 6-ї німецької і 3-ї румунської армій групи армій „А” (8 дивізій). Одразу після цього було звільнено Херсон (13 березня), Миколаїв (28 березня) та Одесу (10 квітня).</p> 
<p class="rvps2">8 квітня – 12 травня 1944 р. силами 4-го Українського фронту та Окремої Приморської армії за підтримки кораблів Чорноморського флоту й Азовської флотилії німців було вибито з Криму.</p> 
<p class="rvps2">Ще в березні війська 2-го Українського фронту, переслідуючи 8-у армію противника, вийшли на довоєнний радянсько-румунський кордон – річку Прут.</p> 
<p class="rvps2">Неминуча поразка Німеччини ставала очевидною. І чим далі лінія фронту просувалася на захід, тим гостріше поставало питання майбутнього устрою Польщі і західноукраїнських областей. Провідники польського руху опору бачили Галичину та Волинь у складі відродженої Польщі, а лідери УПА плекали надію на відродження Української держави. Тож українсько-польські стосунки влітку 1943 р. вкрай загострилися й переросли в запеклі збройні сутички між силами Української повстанської армії і польською Армією Крайовою. У ході протистояння, що охопило головним чином Волинь, постраждали десятки тисяч українських і польських мирних жителів. Але повоєнна доля Польщі й України вирішувалася без участі обох поневолених народів : держави-переможці (СРСР, США і Велика Британія) окреслили кордони повоєнної Європи на конференціях у Тегерані (28 листопада – 1 грудня 1943 р.) і в Ялті (4 – 11 лютого 1945 р.).</p> 
<p class="rvps2">Після нетривалого перепочинку радянські війська розпочали літню наступальну кампанію 1944 р. На радянсько-німецькому фронті Червоній армії чисельністю в 6,6 млн чоловік протистояли сили вермахту чисельністю 4,3 млн чоловік. На ту пору командування 1-м Українським фронтом перейшло до Георгія Жукова (генерал армії Ватутін загинув навесні 1944 р.). У липні очолювані ним війська пішли в рішучий наступ проти німецької групи армій „Північна Україна”, перенесли бойові дії на територію Польщі, вийшли до Вісли і призупинили просування тільки на підступах до Варшави. В ході Львівсько-Сандомирської наступальної операції (13 липня – 29 серпня 1944 р.) головні сили „Північної України” було розгромлено. Одночасно перейшли у наступ сили 2-го й 3-го Українських фронтів. На території Молдавії ними було проведено Яссько-Кишинівську операцію по оточенню і розгрому німецько-румунських армій групи „Південна Україна” (20 – 29 серпня). Унаслідок цього Румунія капітулювала (24 серпня) і приєдналася до антигітлерівського блоку.</p> 
<p class="rvps2">8 жовтня було звільнено останній населений пункт Української Радянської Соціалістичної Республіки в її довоєнних межах – село Лавочне у Карпатах. Відразу потому радянські війська перейшли гори. 27 жовтня з боями було здобуто Ужгород і війна перекинулася на території німецьких сателітів – Угорщини і Словаччини.</p> 
<p class="rvps2">У 1945 р. війська 1-го Українського фронту визволяли Польщу і брали участь у штурмі Берліна. Війська 2-го, 3-го й 4-го Українських фронтів завершили свою переможну ходу на теренах Чехо-Словаччини, Угорщини й Австрії.</p> 
<p class="rvps2"></p> 
