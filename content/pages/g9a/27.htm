<p class="rvps2">Провідним видом транспорту в державі є залізничний – найбільший обсяг вантажних перевезень та друге місце (після автомобільного) за пасажироперевезеннями. За густотою залізничної мережі Україна – лідер серед країн СНД, а за протяжністю залізниць поступається тільки Росії. Більша частина українських залізниць – електрифіковані. Найгустішу мережу мають індустріальні райони Донбасу та Придніпров‘я, а також західні області. Найпотужнішими вузлами є Київ, Харків, Запоріжжя, Одеса, Дніпропетровськ, Жмеринка, Шепетівка.</p> 
<p class="rvps2">Найбільші обсяги пасажирських перевезень припадають на автомобільний транспорт, хоча зараз за цим показником залізничний транспорт майже наздогнав автомобільний. Особливе значення він має для обслуговування АПК завдяки своїй мобільності та здатності здійснювати перевезення у важкодоступні райони. Переважна більшість із 170 тис. км українських автодоріг має тверде покриття. Проте стан більшості з них за європейськими стандартами незадовільний.</p> 
<p class="rvps2">Трубопровідний транспорт є порівняно дешевим, ефективним і високорентабельним. Його розвиток і модернізація разом із створенням нафто- і газосховищ та сучасних переробних підприємств дадуть Україні можливість збільшити валютні надходження за транзит сировини до інших країн.</p> 
<p class="rvps2">Велике значення для України має морський транспорт. Вихід до Чорного та Азовського морів, наявність розвиненої суднобудівної промисловості утвердили її як морську державу. Через порти Одеси, Іллічівська, Ізмаїла, Севастополя, Миколаєва, Маріуполя, Херсона здійснюється значна частина експортно-імпортних операцій.</p> 
<p class="rvps2">Річковий транспорт, хоч і має ряд недоліків (сезонність функціонування, невелика швидкість, обмежені судноплавні шляхи), також є важливою складовою вітчизняної транспортної системи. Головні обсяги перевезень здійснюються по Дніпру (порти у всіх великих містах) і Дунаю (Ізмаїл, Кілія, Рені). По цих річках здійснюється транспортне і пасажирське сполучення між Україною та іншими країнами.</p> 
<p class="rvps2">На повітряний транспорт припадає переважна більшість трансконтинентальних перевезень та транспортування товарів з невеликим терміном зберігання. Перевагою цього виду транспорту є швидкість, цілорічність функціонування, мобільність; недоліки – висока вартість перевезень, відчутна залежність від погодних умов. Найбільші аеропорти – у Києві, Донецьку, Одесі, Львові, Запоріжжі, Сімферополі. У Києві, Сімферополі, Одесі – по два аеропорти.</p> 
<p class="rvps2">У цілому транспортному комплексу властиві проблеми, характерні для всієї економіки. Разом з тим, створення повноцінної транспортної інфраструктури, сучасних шляхів сполучення, оновлення і модернізація парку транспортних засобів, зниження вартості перевезень є важливими передумовами інтегрування нашої держави до світового господарства.</p> 
