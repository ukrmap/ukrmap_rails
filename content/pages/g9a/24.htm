<p class="rvps2"><em>Харчова промисловість</em> - складова агропромислового комплексу, до якої входить декілька десятків галузей. За вартістю виробленої продукції (понад 21%) вона є однією із провідних галузей промисловості України.</p> 
<p class="rvps2">Підприємства харчової промисловості розташовані практично повсюдно, однак при їх розміщенні враховуються особливості кожної галузі. Борошномельно-круп’яні та хлібопекарські підприємства зосереджені у регіонах вирощування зерна та поблизу районів споживання борошна та виробів із нього. У Києві, Харкові, Дніпропетровську, Одесі, Львові діють найбільші хлібозаводи, макаронні та кондитерські фабрики, розташовані зерносховища-елеватори.</p> 
<p class="rvps2">Пріоритетною для України є цукрова промисловість, яка представлена майже двома сотнями заводів. Наша держава традиційно є одним із основних постачальників на світовий ринок цукру. І хоча підприємства галузі потребують докорінного переоснащення, цукрова промисловість має добрі перспективи. Більшість підприємств галузі зосереджені в областях Поділля (основна сировинна база).</p> 
<p class="rvps2">Потужності м‘ясної і молочної промисловості розвинені в усіх областях і зорієнтовані на сировину і споживача. Підприємства цих галузей найчастіше розташовані у містах і селищах міського типу. Найбільшими виробниками м’яса є Вінницька, Полтавська, Дніпропетровська, Донецька області. Провідне місце у виробництві молочної продукції належить Донецькій, Харківській, Київській, Львівській областям.</p> 
<p class="rvps2">Значного розвитку набула в Україні і олійно-жирова промисловість (олія, маргарин, мило тощо). Наявність значної сировинної бази і стійкого попиту на продукцію є основою функціонування потужних підприємств у Кіровограді, Вінниці, Дніпропетровську, Пологах (Запорізька обл.).</p> 
<p class="rvps2">Підприємства рибної промисловості, природно, зосереджені поблизу сировинних баз (Херсон, Миколаїв, Одеса, Севастополь, Керч)</p> 
<p class="rvps2">Плодо-овочева промисловість також тяжіє до сировинних баз. Крим, Закарпаття, Миколаївщина, Херсонщина мають потужні спеціалізовані консервні, овочесушильні підприємства.</p> 
<p class="rvps2">Найкращі традиції виноробства мають Крим і Закарпаття.</p> 
<p class="rvps2">Після тривалого спаду в харчовій промисловості справи в останні роки почали покращуватись. Залучення іноземних інвестицій, роздержавлення, наявність конкурентного середовища докорінно змінили картину на вітчизняному харчовому ринку. Сьогодні виробниками пропонується широкий асортимент високоякісної продукції.</p> 
