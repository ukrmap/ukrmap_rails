<p class="rvps2">З моменту здобуття незалежності наша держава докладає значних зусиль для інтеграції до світової спільноти. Україна стала членом низки міжнародних організацій. Так, членство в Міжнародному валютному фонді, Світовому банку, Європейському банку реконструкції та розвитку дало Україні можливість отримувати вигідні кредити. Вступ України у 2008 році до Світової організації торгівлі допоможе їй уникати дискримінації в міжнародній торгівлі та відкриє більш широкий доступ до ринків інших країн.</p> 
<p class="rvps2">Стратегічним напрямком зовнішньоекономічної діяльності є формування повноцінних міждержавних відносин з головними світовими центрами (США, ЄС, Японія, Китай). Традиційно важливим є співробітництво України із сусідами. Так, майже половина експортно-імпортних операцій нашої держави припадає на країни СНД і Балтії.</p> 
<p class="rvps2">Найбільшою складовою міждержавних зв‘язків є зовнішня торгівля товарами. ЇЇ обсяги постійно зростають. Так, у 2001 р. експорт становив 16 264,7 млн доларів, імпорт – 15 775,1 млн доларів. У 2002 р. експорт виріс до 17 957,1 млн доларів, імпорт – до 16 976,8 млн доларів. Відповідні показники 2003 р. становлять 23 066,8 млн. доларів (експорт) і 23 020,1 млн. доларів (імпорт). А в 2006 році – 38 368 млн доларів та 45 039 млн доларів відповідно.</p> 
<p class="rvps2">Починаючи з 2004 р. у зовнішній торгівлі нашої держави зберігається від‘ємне сальдо (переважання імпорту над експортом), що негативно позначається на стабільності національної фінансової системи.</p> 
<p class="rvps2"><em>На карті </em><em>Зовнішні економічні зв‘язки</em><em> </em><em>України</em> подано інформацію, з якими країнами, у яких об‘ємах і по яких товарних групах наша держава здійснює торговий обмін.</p> 
<p class="rvps2">Окрім торгівлі товарами та послугами, зовнішньоекономічні стосунки передбачають кредитно-фінансові відносини, науково-технічне, гуманітарне та військове співробітництво, міграцію трудових ресурсів, міжнародний туризм.</p> 
<p class="rvps2">З огляду на те, що експорт України складається переважно з виробів сировинних, матеріаломістких галузей (добувна промисловість, машинобудування, сільське господарство), важливим завданням є вдосконалення його структури. Збільшення в експорті частки високотехнологічного обладнання, машин та устаткування, надання послуг, дасть можливість Україні утвердитися у світі як високоіндустріальній державі з розвиненим багатогалузевим сільським господарством.</p> 
