<p class="rvps2">Однією з найбільш розвинених галузей важкої промисловості України є <em>чорна металургія</em>. Чавун, сталь, прокат, феросплави, труби – продукція галузі. Наявність в Україні великих покладів залізних і марганцевих руд (відповідно 5 % і 20 % світових запасів), коксівного вугілля, вогнетривких глин, флюсових матеріалів обумовили формування потужної металургійної бази. Більша частина сировини зосереджена в Придніпров'ї та Донбасі, що разом з наявністю споживача (металомістке машинобудування), розвиненою транспортною мережею та значними трудовими ресурсами обумовили розміщення підприємств галузі в Придніпровському, Донецькому й Приазовському районах.</p> 
<p class="rvps2">Головними центрами чорної металургії є Дніпропетровськ, Кривий Ріг, Дніпродзержинськ, Запоріжжя, Донецьк, Маріуполь, Алчевськ, Харцизьк. Як видно з карти <em>Металургія</em>, і за кількістю розміщених підприємств, і за часткою регіону у виробництві продукції промисловості домінують Дніпропетровська, Донецька, Запорізька області. Загалом, за видобутком залізної та марганцевої руд, виплавкою чавуну та сталі Україна – серед світових лідерів. А експорт продукції чорної металургії є для держави одним із головних джерел надходження валюти. Основними проблемами галузі є забруднення навколишнього середовища, необхідність технічного переоснащення виробництв та поліпшення якості металів.</p> 
<p class="rvps2"><em>Інша складова галузі – </em><em>кольорова металургія</em> – порівняно з чорною менш розвинена. Відсутність достатньої сировинної бази, необхідність суттєвого збагачення сировини, енерго - та водомісткість виробництва – основні характеристики галузі. Провідна складова галузі – алюмінієва промисловість представлена Миколаївським глиноземним заводом (працює на привізній сировині), Запорізьким алюмінієвим заводом та Свердловським (Луганська область) заводом алюмінієвих сплавів. Менші обсягі мають виробництва цинку, магнію, титану, феронікелю, ртуті, золота. Підприємства галузі розташовані в Донецькому та Придніпровському районах кольорової металургії. Перспективним є Карпатський район, де розвідано запаси золота, алюмінієвих і поліметалічних руд.<em> </em></p> 
<p class="rvps2"></p> 
