<p class="rvps2">Складна і трагічна історія нашої держави наклала свій відбиток на всі прояви суспільного життя: побут, ментальність населення, культуру. Повною мірою це стосується і життя релігійного. Релігійні переконання українців завжди були важливою складовою суспільного життя: ще з часів Володимира Великого Русь-Україна є носієм християнських європейських цінностей. У тяжкі часи, коли наша земля ставала об‘єктом агресій та войовничого атеїзму, віра в Бога ставала на заваді асиміляції та нищенню українського етносу.</p> 
<p class="rvps2">Вплив сусідніх культур позначився на релігійних вподобаннях українців. Тривале домінування Польщі, Литви, Австро-Угорщини визначило найбільше поширення католицизму та греко-католицизму у західних регіонах держави. Наддніпрянська Україна – переважно православна, що є природним з огляду на те, що вона є колискою християнства грецького обряду на Русі. За останні десятиліття в багатьох районах країни пустили глибоке коріння протестантські віровчення, що віддзеркалює європейські впливи на ідеологію українців. Найбільше ж поширення ісламу у Криму визначене історією кримськотатарського народу.</p> 
<p class="rvps2">Окрім зазначених конфесій релігійна карта України представлена й іншими релігіями, що поширені в місцях компактного проживання певних етносів (вірмени, євреї, караїми тощо).</p> 
<p class="rvps2">За конституцією, Україна є світською державою, в якій влада не втручається у справи церкви та гарантує свободу віросповідання всім громадянам. До честі нашої держави, за роки незалежності у нас не було жодного значного конфлікту на релігійному ґрунті. Всі віруючі мають можливість задовольняти свої релігійні вподобання, а релігійні ієрархи є авторитетними і впливовими особами у суспільстві.</p> 
