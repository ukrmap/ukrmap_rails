<p class="rvps2">Наявність значної сировинної бази та стабільного попиту на продукцію обумовили становлення <em>хімічної промисловості</em> як потужної складової економіки держави. Гірнича й основна хімія, хімія органічного синтезу, фармацевтична та мікробіологічна промисловість використовують нафту, газ, вугілля, відходи виробництв, деревину для випуску продукції, що має широке використання в промисловості та побуті.</p> 
<p class="rvps2"><em>Підприємства </em><em>гірничо-хімічної</em> промисловості представлені в Калуші, Стебнику (калійні солі), Слов‘янську, Артемівську, Солотвино (кухонна сіль), Новому Роздолі, Яворові (сірка) і зорієнтовані на сировину.</p> 
<p class="rvps2"><em>Продукцією </em><em>основної хімії</em> є дуже потрібні народному господарству мінеральні добрива, кислоти, сода. Виробництво калійних добрив тяжіє до сировини (Калуш, Стебник), азотних – до коксохімічних і металургійних підприємств і газопроводів (Горлівка, Дніпродзержинськ, Черкаси), фосфатних – до районів сільськогосподарського виробництва (Вінниця, Суми, Одеса). Виробництво соди зосереджене в районах розміщення сировини – кухонної солі (Донбас, Крим).</p> 
<p class="rvps2">Орієнтована на електроенергію, воду та сировину (газ, вугілля, нафта) <em>хімія органічного синтезу</em> представлена підприємствами у Запоріжжі, Бердянську (пластмаси), Києві, Черкасах (хімічні волокна), Дніпропетровську, Білій Церкві (гумові вироби), лако-фарбовими виробництвами Києва, Львова, Одеси, Дніпропетровська, Мелітополя, Чернівців.</p> 
<p class="rvps2"><em>Фармацевтична</em><em> (ліки), </em><em>мікробіологічна</em> (вітаміни, біодобавки) галузі тяжіють до ринків збуту і розміщені переважно у великих містах (Київ, Харків, Дніпропетровськ, Одеса, Лубни).<em> </em></p> 
<p class="rvps2">Хімічна промисловість, як і все господарство держави, потребує значних коштів на модернізацію. Особливо гостро стоїть питання забруднення навколишнього середовища підприємствами галузі. Та в разі комплексного вирішення проблем, пов‘язаних з підвищенням продуктивності виробництв та конкурентоздатності продукції, запровадження безвідходних і маловідходних технологій, хімічна промисловість зможе стати однією з найприбутковіших складових господарства.</p> 
