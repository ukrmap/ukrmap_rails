<p class="head2" style=""><span style="font-size: 12pt; font-family: Arial;" lang="RU">§ 29. Югославія</span></p>

<p class="head3" style=""><span style="font-size: 12pt; font-family: Arial;" lang="RU">1. Утворення Королівства сербів, хорватів і словенців</span></p>

<p class="txt112" style=""><span style="font-size: 12pt; font-family: Arial;" lang="RU">Восени 1918&nbsp;р. південнослов’янські землі
Австро-Угорщини були охоплені селянським рухом, а в армії та на фронті
відбувалися революційні виступи. За такої ситуації 5-6&nbsp;жовтня 1918&nbsp;р.
у Загребі (Хорватія) на нараді представників різних партій з усіх
південнослов’янських земель Австро-Угорщини було утворено Народне віче
словенців, хорватів і сербів. Воно проголосило своєю метою "об’єднання
всіх словенців, хорватів і сербів у народну, вільну й незалежну державу".
Було оголошено про розрив усіх відносин із Габсбурзькою монархією і про
створення суверенної Держави словенців, хорватів і сербів (Держава СХС).
Народне віче стало верховним органом влади.</span></p>

<p class="txt112" style=""><span style="font-size: 12pt; font-family: Arial;" lang="RU">Нова держава була в скрутному становищі. Під гаслами
розподілу поміщицької землі посилювався селянський рух, тривали воєнні дії
проти військ Антанти. Італія прагнула захопити не тільки південнослов’янські
землі на узбережжі Адріатичного моря, обіцяні їй державами Антанти, а й значно
більшу територію.</span></p>

<p class="txt11"><span style="font-size: 12pt; font-family: Arial;" lang="RU">У цій
ситуації реальну допомогу Державі СХС могла надати Сербія, яка спрямувала свої
війська на узбережжя Адріатики, що нейтралізувало дії італійських військ.
Сербія претендувала на об’єднання всіх південнослов’янських земель під
скіпетром династії Карагеоргієвичів. Хорватські та словенські лідери побоювалися
гегемонії Сербії в єдиній державі. Не маючи власних збройних сил, Держава СХС
не могла захистити свого суверенітету, через що і була змушена піти на угоду з
Сербією. Внаслідок переговорів між делегацією Народного віча та урядом Сербії 1
грудня 1918&nbsp;р. було підписано угоду про створення єдиної
південнослов’янської держави&nbsp;— Королівства сербів, хорватів і словенців
(Королівства СХС). До його складу згодом увійшла Чорногорія. </span></p>

<p class="txt11"><span style="font-size: 12pt; font-family: Arial;"><img src="/images/wh10b/worldhistory10_files/image427.jpg" v:shapes="_x0000_i1279" height="468" width="645"></span></p>

<p class="txt11"><i style=""><span style="font-size: 12pt; font-family: Arial;">Король Александр з членами
королівської родини</span></i></p>

<p class="txt11"><span style="font-size: 12pt; font-family: Arial;">&nbsp;</span></p>

<p class="txt11"><span style="font-size: 12pt; font-family: Arial;" lang="RU">Перша
світова війна дорого коштувала південнослов`</span><span style="font-size: 12pt; font-family: Arial;">янським народам. Загальні втрати
складали 1,9 млн. чол. загиблих і померлих. Втрати сербської армії складали
369815 вбитих і поранених з 705343 мобілізованих; Чорногорії – 63 тис., що
складало 25% її довоєнного населення. </span></p>

<p class="head3" style=""><span style="font-size: 12pt; font-family: Arial;" lang="RU">2. Видовданська конституція</span></p>

<p class="txt112" style=""><span style="font-size: 12pt; font-family: Arial;" lang="RU">Королівство СХС конституювалось як парламентарна монархія.
28 червня 1921&nbsp;р., в день святого Вида (Видовдан)&nbsp;— день пам’яті
битви на Косовому полі, Установча скупщина прийняла конституцію. Королю
надавалися значні права, в тому числі право разом із скупщиною (парламентом)
здійснювати законодавчу владу. Він був головнокомандувачем збройних сил,
призначав прем’єр-міністра, міг увести в країні надзвичайний стан, зупинити дію
конституції. Король був непідзвітним ні перед скупщиною, ні перед народом.
Верховний законодавчий орган країни&nbsp;— Народна скупщина складалася з однієї
палати та обиралася на чотири роки. Всупереч поділові на національні області,
що склався історично, держава була розділена на 33 жупанії (губернаторства),
очолювані великим жупаном, який призначався королем і мав повноваження
припиняти рішення виборних органів самоврядування.</span></p>

<p class="txt112" style=""><span style="font-size: 12pt; font-family: Arial;" lang="RU">Отже, було закріплено унітарний устрій Королівства СХС.
Домінуюче становище у країні здобула сербська еліта, яка зайняла майже всі
адміністративні посади в країні.</span></p>

<p class="head3" style=""><span style="font-size: 12pt; font-family: Arial;" lang="RU">3. Національна проблема</span></p>

<p class="txt112" style=""><span style="font-size: 12pt; font-family: Arial;" lang="RU">У 20-ті&nbsp;рр. в Королівстві було проведено аграрну
реформу, яка на деякий час послабила гостроту земельного питання. Почала
розвиватися промисловість, але країна залишалась аграрною, хоча деякі райони
Словенії та Хорватії були економічно розвиненими.</span></p>

<p class="txt11"><span style="font-size: 12pt; font-family: Arial;" lang="RU">Найбільш
гострим питанням для Королівства стала національна великосербська політика, яку
проводили король і уряд. Вона привела до розгортання сепаратистських рухів
хорватів, словенців і мусульман, які вимагали зрівняння в правах усіх народів і
надання автономії. На чолі сепаратистського руху стояла Хорватська
республіканська селянська партія (ХРСП) з лідером С.Радичем. Надання Хорватії
прав обмеженого самоврядування лише на деякий час послабило протиріччя. У
1927-1928&nbsp;рр. національний конфлікт досяг найбільшої гостроти. 20 червня
1928&nbsp;р. під час бурхливої дискусії у скупщині лідера опозиції С.Радича
було поранено, а двох інших парламентаріїв від опозиції вбито. Загострення
національних відносин спонукало короля Александра до встановлення особистої
влади.</span></p>

<p class="txt112" style=""><span style="font-size: 12pt; font-family: Arial;">&nbsp;</span></p>

<p class="txt"><span style="font-size: 12pt; font-family: Arial;"><img src="/images/wh10b/worldhistory10_files/image428.jpg" v:shapes="_x0000_i1280" height="451" width="555"></span></p>

<p class="txt112" style=""><i style=""><span style="font-size: 12pt; font-family: Arial;">Карикатура на
королівську диктатуру</span></i></p>

<p class="txt112" style=""><span style="font-size: 12pt; font-family: Arial;">&nbsp;</span></p>

<p class="txt112" style=""><span style="font-size: 12pt; font-family: Arial;">6 січня 1929</span><span style="font-size: 12pt; font-family: Arial;" lang="RU">&nbsp;</span><span style="font-size: 12pt; font-family: Arial;">р. Александр опублікував
маніфест, згідно з яким у країні ліквідовувалася парламентська монархія,
скасовувалася Видовданська конституція, розпускалися Народна скупщина і всі
партії та організації, які проводили антидержавну політику. </span><span style="font-size: 12pt; font-family: Arial;" lang="RU">Король перебрав на себе всю
повноту влади. У жовтні 1929&nbsp;р. держава дістала назву Королівство
Югославія.</span></p>

<p class="txt11"><span style="font-size: 12pt; font-family: Arial;" lang="RU">Одночасно
було проведено і адміністративну реформу, за якою країна поділялася на 9 банів
і один столичний округ так, щоб у банах сербське населення було домінуючим.
Старі етнічні кордони було ліквідовано. Бани призначалися королем і
підпорядковувалися тільки йому.</span></p>

<p class="txt112" style=""><span style="font-size: 12pt; font-family: Arial;" lang="RU">У 1930&nbsp;р. Югославію охопила економічна криза.
Промислове виробництво скоротилося наполовину, а ціни на сільськогосподарську
продукцію&nbsp;— вдвічі. У 1934 р. національний доход порівняно з 1929 р.
складав 46,5%. Крім того‚ загострилися національні, соціальні та ін.<span style="">&nbsp; </span>протиріччя у суспільстві. Боротьба за права
хорватів, мусульман, словенців набула інтернаціонального характеру. Хорватські
усташі (націоналісти) на чолі з Анте Павеличем, яких підтримувала Італія, а
згодом і Німеччина, почали вдаватися до терористичних актів.</span></p>

<p class="txt112" style=""><span style="font-size: 12pt; font-family: Arial;" lang="RU">Уряд, намагаючись хоч якось послабити кризу, встановив
контроль над цінами на сільськогосподарську продукцію. Але обійтися без
іноземних кредитів було неможливо. У 1931&nbsp;р. Франція надала Югославії
значний кредит за умови послаблення монархічної диктатури.</span></p>

<p class="txt112" style=""><span style="font-size: 12pt; font-family: Arial;" lang="RU">Не бажаючи виглядати в очах світової громадськості
диктатором, король погодився на конституцію, яка відновила деякі демократичні
права і свободи.</span></p>

<p class="txt115"><span style="font-size: 12pt; font-family: Arial;" lang="RU">У
жовтні 1934&nbsp;р. в Марселі усташі, діючи згідно з розробленим у Німеччині
планом "</span><span style="font-size: 12pt; font-family: Arial;">Т</span><span style="font-size: 12pt; font-family: Arial;" lang="RU">евтонський
меч", убили короля Александра і французького міністра закордонних справ
Барту. Знищивши двох найбільших прихильників політики колективної безпеки,
Німеччина домоглася своїх цілей чужими руками. Останніми словами короля були:
"Бережіть Югославію!"</span></p>

<p class="txt115"><span style="font-size: 12pt; font-family: Arial;"><img src="/images/wh10b/worldhistory10_files/image429.jpg" v:shapes="_x0000_i1281" height="419" width="646"></span></p>

<p class="txt115"><span style="font-size: 12pt; font-family: Arial;">Вбивство короля Югославії Александра і міністра закордонних страв Франції
Барту</span></p>

<p class="txt115"><span style="font-size: 12pt; font-family: Arial;">&nbsp;</span></p>

<p class="txt115"><span style="font-size: 12pt; font-family: Arial;">У зовнішній політиці Югославія дотримувалася союзу з Францією, входила до
Малої Антанти і Балканської Антанти (Югославія, Греція, Румунія, Туреччина). </span><span style="font-size: 12pt; font-family: Arial;" lang="RU">Найбільш напружені відносини
склалися в неї з Італією та Болгарією.</span></p>

<p class="txt115"><span style="font-size: 12pt; font-family: Arial;" lang="RU">Після
смерті Александра королем став його син Петар&nbsp;ІІ (11 років), а
регентом&nbsp;— принц Павел.</span></p>

<p class="txt115"><span style="font-size: 12pt; font-family: Arial;" lang="RU">У
1935&nbsp;р. уряд очолив М.Стоядинович. Він намагався подолати кризу в
національних відносинах. Розуміючи, що для приборкання хорватських сепаратистів
треба позбавити їх зовніш­ньої підтримки, він уклав конкордат із Ватиканом, за
яким католицька церква (хорвати-католики) отримувала ряд привілеїв. Це призвело
до конфлікту між урядом і православною церквою</span><span style="font-size: 12pt; font-family: Arial;">, що мала величезний вплив у
суспільстві</span><span style="font-size: 12pt; font-family: Arial;" lang="RU">.</span></p>

<p class="txt115"><span style="font-size: 12pt; font-family: Arial;" lang="RU">У
1937&nbsp;р. Стоядинович уклав договір із Болгарією та Італією. За договором
Італія припиняла підтримку усташів, Югославія визнавала окупацію Ефіопії та
аншлюс Австрії, а після роз­членування Чехо-Словаччини заявила про припинення
існування Малої Антанти. Але вирішити хорватське питання </span><span style="font-size: 12pt; font-family: Arial;">уряд</span><span style="font-size: 12pt; font-family: Arial;" lang="RU"> не з</span><span style="font-size: 12pt; font-family: Arial;">умів</span><span style="font-size: 12pt; font-family: Arial;" lang="RU">. Тоді король надав право
формувати уряд Д.Цветковичу (лютий 1939&nbsp;р.).</span></p>

<p class="txt115"><span style="font-size: 12pt; font-family: Arial;" lang="RU">26
серпня 1939&nbsp;р. новий керівник уряду підписав угоду з лідером хорватського
руху В.Мачеком про створення Хорватської самостійної адміністративної одиниці.</span></p>

<p class="txt115"><span style="font-size: 12pt; font-family: Arial;" lang="RU">Пронімецька
політика Цветковича мала наслідком приєднання Югославії до Троїстого пакту
фашистських держав&nbsp;— Німеччини, Італії та Японії.</span></p>

<p class="txt115"><span style="font-size: 12pt; font-family: Arial;" lang="RU">27
березня 1941&nbsp;р. стався переворот. Було усунуто регента принца Павела та
уряд Цветковича, а Петара&nbsp;ІІ короновано. Створювався уряд національної
єдності на чолі з Д.Симовичем. Це був проанглійський державний військовий
переворот, під­триманий демократичною опозицією.</span><span style="font-size: 12pt; font-family: Arial;"> Заколотники уклали союзницький
договір з СРСР. Це докорінно ламало плани А.Гітлера.</span></p>

<p class="txt112"><span style="font-size: 12pt; font-family: Arial;"><img src="/images/wh10b/worldhistory10_files/image431.jpg" v:shapes="_x0000_i1282" height="452" width="646"></span></p>

<p class="txt112"><i style=""><span style="font-size: 12pt; font-family: Arial;">Уряд на чолі з </span></i><i style=""><span style="font-size: 12pt; font-family: Arial;" lang="RU">Д.Симовичем</span></i><i style=""><span style="font-size: 12pt; font-family: Arial;"></span></i></p>

<p class="txt112"><span style="font-size: 12pt; font-family: Arial;">&nbsp;</span></p>

<p class="txt112"><span style="font-size: 12pt; font-family: Arial;" lang="RU">Роздратований
Гітлер вирішив напасти на Югославію, навіть якби довелося відкласти напад на
СРСР. 6 квітня 1941&nbsp;р. німецькі війська вдерлися на територію Югославії та
Греції. 10 квітня Хорватія проголосила незалежність. Між Італією та Хорватією
було укладено договір, за яким Італія визнавала територіальну цілісність
Хорватії, а Хорватія зобов’язувалася не мати флоту і пропускати італійські
війська через її територію. </span><span style="font-size: 12pt; font-family: Arial;">З частини території Сербії було створено
маріонеткову Сербську державу. Решту території Югославії було поділено між
Болгарією, Угорщиною, Німеччиною та Італією. Але південнослов`янські народи не
змирилися з поневоленням, розпочавши партизанську боротьбу, домінуючою силою в
якій були комуністи на чолі з Й.Броз Тіто. </span></p>

<p class="6"><span style="font-size: 12pt; font-family: Arial;">&nbsp;</span></p>

<p class="head4" style=""><span style="font-size: 12pt; font-family: Arial;" lang="RU">Документи, матеріали</span></p>

<p class="b95" style=""><span style="font-size: 12pt; font-family: Arial;" lang="RU">З маніфесту короля до сербо-хорвато-словенського народу. 6 січня
1929&nbsp;р.</span></p>

<p class="it" style=""><span style="font-size: 12pt; font-family: Arial;" lang="RU">Мої сподівання та сподівання народу, що розвиток нашого
внутрішнього політичного життя принесе порядок країні та зміцнить її, не
виправдалися. Парламентський лад і всі по­літичні погляди дедалі більше
виказують свої негативні властивості, від яких народ і держава зазнають самих
лише збитків. Замість того, щоб розвивати і зміцнювати дух національної й
державної єдності, парламентаризм у тому вигляді, яким він є зараз, починає
спричиняти духовну дезорганізацію й національний розбрат. Мій священний
обов’язок берегти всіма засобами національну єдність держави. Я впевнений, що
цієї відповідальної години всі&nbsp;— серби, хорвати і словенці&nbsp;— зрозу­міють
це щире слово свого короля і що вони вірно служитимуть мені у моїх подальших
прагненнях, спрямованих цілковито лише на найскоріше здійснення такого устрою
управління й такої організації держави, що найкращим чином відповідатимуть
загальним потребам народів і державним інтересам. Внаслідок цього я вирішив і
постановив,<span style="">&nbsp; </span>що Конституція Королівства
сербів, хорватів і словенців від 28 червня 1921&nbsp;р. втратила свою чинність.
Усі закони країни залишаються в силі доти, доки вони не будуть скасовані моїм
указом. Якщо знадобиться, то в майбутньому буде оприлюднено таким же чином нові
закони. Скупщина, обрана 11 вересня 1927&nbsp;р., розпускається.</span></p>

<p class="6" style=""><span style="font-size: 12pt; font-family: Arial;" lang="RU">&nbsp;</span></p>

<p class="head5"><span style="font-size: 12pt; font-family: Arial;" lang="RU">Запитання
до документа</span></p>

<p class="qu2"><span style="font-size: 12pt; font-family: Arial;" lang="RU">1. Що
спонукало короля Александра видати цей маніфест?</span></p>

<p class="qu2"><span style="font-size: 12pt; font-family: Arial;" lang="RU">2. Які
головні ідеї маніфесту?</span></p>

<p class="txt112" style=""><span style="font-size: 12pt; font-family: Arial;" lang="RU">&nbsp;</span></p>

<p class="head4" style=""><span style="font-size: 12pt; font-family: Arial;" lang="RU">Запитання і завдання</span></p>

<p class="qu1"><span style="font-size: 12pt; font-family: Arial;" lang="RU">1. Коли і
яким чином була утворена Югославія?</span></p>

<p class="qu1"><span style="font-size: 12pt; font-family: Arial;" lang="RU">2.
Охарактеризуйте міжнаціональні стосунки в Югославії.</span></p>

<p class="qu1"><span style="font-size: 12pt; font-family: Arial;" lang="RU">3. Дайте
оцінку внутрішній політиці урядів Югославії у 20</span><span style="font-size: 12pt; font-family: Arial;">-</span><span style="font-size: 12pt; font-family: Arial;" lang="RU">ті&nbsp;рр.</span></p>

<p class="qu1"><span style="font-size: 12pt; font-family: Arial;" lang="RU">4. Які
причини встановлення королівської диктатури в 1929&nbsp;р.?</span><span style="font-size: 12pt; font-family: Arial;"> Які її риси?</span></p>

<p class="qu1"><span style="font-size: 12pt; font-family: Arial;" lang="RU">5. </span><span style="font-size: 12pt; font-family: Arial;">Охарактеризуйте
розвиток Югославії в 30-ті роки.</span></p>

<p class="qu1"><span style="font-size: 12pt; font-family: Arial;">6. </span><span style="font-size: 12pt; font-family: Arial;" lang="RU">Як
склалася доля Югославії після агресії фашистських держав?</span></p>

<p class="6"><span style="font-size: 12pt; font-family: Arial;" lang="RU">&nbsp;</span></p>

<p class="head4" style=""><span style="font-size: 12pt; font-family: Arial;" lang="RU">Запам’ятайте дати:</span></p>

<p class="data"><b style=""><span style="font-size: 12pt; font-family: Arial;" lang="RU">1 грудня 1918&nbsp;р.&nbsp;</span></b><span style="font-size: 12pt; font-family: Arial;" lang="RU">­ Створення Королівства
сербів, хорватів і словенців.</span></p>

<p class="data"><b style=""><span style="font-size: 12pt; font-family: Arial;" lang="RU">1921&nbsp;р.&nbsp;</span></b><span style="font-size: 12pt; font-family: Arial;" lang="RU">­ Видовданська конституція.</span></p>

<p class="data" style="margin-bottom: 3pt;"><b style=""><span style="font-size: 12pt; font-family: Arial;" lang="RU">1929&nbsp;р.</span></b><span style="font-size: 12pt; font-family: Arial;" lang="RU">&nbsp;­ Проголошення Королівства Югославія.</span><span style="font-size: 12pt; font-family: Arial;"></span></p>

<p class="data" style="margin-bottom: 3pt;"><b style=""><span style="font-size: 12pt; font-family: Arial;">5 квітня 1941 р.</span></b><span style="font-size: 12pt; font-family: Arial;"> – Договір про дружбу і
співробітництво між Югославією та СРСР.</span></p>

<p class="data" style="margin-bottom: 3pt;"><span style="font-size: 12pt; font-family: Arial;">&nbsp;</span></p>

<p class="MsoNormal"><span style="font-size: 12pt; font-family: Arial;">&nbsp;</span></p>
