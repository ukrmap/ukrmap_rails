<h1>Київська держава за князювання Ольги та Святослава</h1> 
<p><b>План викладу</b></p> <ol start="1" type="1"> 
<li><a href="#bkmk:1">Початок володарювання Ольги.</a></li> 
<li><a href="#bkmk:2">Реформи Ольги.</a></li> 
<li><a href="#bkmk:3">Зовнішня політика княгині Ольги: візит до Царгорода; спроби встановити відносини з Германською імперією.</a></li> 
<li><a href="#bkmk:4">Заходи княгині щодо поширення християнства.</a></li> 
<li><a href="#bkmk:5">Зовнішня політика князя Святослава: похід проти Хозарії; Балканські походи.</a></li> 
<li><a href="#bkmk:6">Внутрішня політика Святослава.</a></li> </ol> 
<p><b>Хронологія подій</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>945&nbsp;&ndash; 964 рр.</i></p> </td> 
<td> 
<p style="text-align: left;"><i>Князювання княгині Ольги</i></p> </td> </tr> 
<tr> 
<td> 
<p style="text-align: right;"><i>957 рр.</i></p> </td> 
<td> 
<p style="text-align: left;"><i>Подорож княгині Ольги до Константинополя</i></p> </td> </tr> 
<tr> 
<td> 
<p style="text-align: right;"><i>964 р.</i></p> </td> 
<td> 
<p style="text-align: left;"><i>Початок князювання Святослава</i></p> </td> </tr> 
<tr> 
<td> 
<p style="text-align: right;"><i>964&ndash;965 рр.</i></p> </td> 
<td> 
<p style="text-align: left;"><i>Походи Святослава проти волзьких булгар та Хозарського каганату</i></p> </td> </tr> 
<tr> 
<td> 
<p style="text-align: right;"><i>967&ndash;968 рр. </i></p> </td> 
<td> 
<p style="text-align: left;"><i>Перший Балканський похід князя Святослава</i></p> </td> </tr> 
<tr> 
<td> <i>969&ndash;971 рр.</i></td> 
<td> 
<p style="text-align: left;"><i>Другий похід Святослава на Дунайську Болгарію. Війна із Візантією</i></p> </td> </tr> 
<tr> 
<td> 
<p style="text-align: right;"><i>&nbsp;972 р.</i></p> </td> 
<td> 
<p style="text-align: left;"><i>Загибель Святослава у битві з печенігами</i></p> </td> </tr> </tbody> </table> 
<p><b>Особистість</b></p> 
<p><b> 
<img src="/images/uh7a/Thumbnails/09_92.jpg" align="left" border="1" hspace="10" width="75">
Святослав Ігорович</b> (бл. 939 &ndash; 972 рр.) &ndash; великий князь київський (945&ndash;972 рр.). Син князя Ігоря та княгині Ольги. Всі державні заходи Святослава Ігоревича ніби заперечували Ольжині: княгиня була ревною християнкою, а Святослав уперто тримався язичництва; за часів Ольги не сталося жодного протистояння із сусідами, Святослав же постійно воював; Ольга дбала про внутрішні справи держави, а Святослав нехтував ними, за що дорікали йому кияни: <i>&laquo;Ти, княже, чужої землі шукаєш і дбаєш про неї, а свою полишив&hellip;&raquo;</i> Та попри це літописець оповідав про Святослава із надзвичайною симпатією, схиляючись перед його полководницьким хистом, мужністю, лицарською звитяжністю й щирістю: <i>&laquo;Сам був хоробрий і легкий. Ходячи, яко пардус, багато воєн він чинив. Возів же за с</i><i>обою він не возив, ні казана не брав, ні м&rsquo;яса не варив, але, потонку нарізавши конину, або звірину, або воловину і на вуглях спікши, це він їв. Навіть шатра він не мав, а пітник слав і сідло клав у головах. Такими ж і всі інші вої його були. І посилав він до інших земель послів, кажучи: &laquo;Хочу на вас іти&raquo;.</i> Саме Святославові вкладено в уста вислови, яким судилося стати крилатими: <i>&laquo;Мертві сорому не знають&raquo;, &laquo;Не посоромимо землі Руської&raquo; </i>тощо. Цікаві свідчення про Святослава бережуть і чужоземні джерела. Приміром, візантійський історик Лев Диякон залишив словесний портрет руського князя:<i> </i>&laquo;<i>Імпе</i><i>ратор згодився на переговори в позолоченій зброї, на коні приїхав до берега Дунаю в супроводі великого загону вершників, що виблискували зброєю. Святослав переїздив через ріку в човні і, сидячи за веслом, гріб разом з іншими без ніякої різниці. На вигляд він був такий: середній на зрісті, не</i><i> дуже високий, не дуже низький, з густими бровами, з блакитними очима, з плоским носом, з гол</i><i>еною бородою і з густими вусами. Голова в нього була зовсім гола, а тільки з одного боку її висіло пасмо волосся, що означал</i><i>о знатність роду; шия кремезна, міцна, плечі широкі і весь стан досить стрункий. Він здавався похмурим і диким. В одному вусі стриміла в нього золота сережка, прикрашена двома перлинами, з рубіном, посеред них установленим. Одяг на ньому був білий, нічим, крім чистоти, від інших не відмінний&raquo;.</i></p> 
<p><b><a name="bkmk:1"></a>1. Початок володарювання Ольги</b></p> 
<ul> 
<li><b> 
<img src="/images/uh7a/Thumbnails/09_90.jpg" align="right" border="1" width="64">

<img src="/images/uh7a/Thumbnails/09_89.jpg" align="right" border="1" width="61">

<img src="/images/uh7a/Thumbnails/09_91.jpg" align="right" border="1" width="71">
</b>Трагічна смерть князя Ігоря змусила перебрати державне кермо його дружину &ndash; княгиню <b><i>Ольгу:</i></b> адже Ігорів син, князь Святослав, за свідченням літопису, був іще надто малим. </li> 
<li><b><i>На думку вчених, смерть Ігоря була</i><i> пов&rsquo;</i><i>язана з прагненням союзів племен, зокрема деревлян, позбутися влади Рюриковичів і утвердити в Києві власну династію. </i></b></li> 
<li>Щоби покласти край домаганням деревлянської знаті, Ольга мусила діяти розважливо й рішуче. </li> 
<li><b><i>До сьогодні не збереглося жодних подробиць про те, як саме Ольга подолала антирюриківські настрої деревлян. Перемога київської влади й остаточне підкорення деревлян втілено в легендарних розповідях літописця про три помсти княгині Ольги.</i></b></li> </ul> 
<p>
<img src="/images/uh7a/image002.gif" align="left" hspace="5">
Двічі приходили до Ольги посли від деревлян, прагнучи посватати свого деревлянського князя Мала &ndash; і двічі знаходили в Києві смерть. Потім Ольга хитрістю здолала деревлянське військо, а Іскоростень (деревлянську столицю) взяла в облогу. Врешті наклала на переможених іскоростенців данину легку &ndash; по кілька горобців і голубів від двора. Деревляни не збагнули, у чому сенс цієї загадки мудрої Ольги, &ndash; і зазнали остаточної поразки.</p> 
<p> 
<table width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table></p> 
<p><b><i>Ольга вперше в історії Руської держави вдалася до заходів, що передбачали ліквідацію місцевих княжінь: вона скасувала правління деревлянського князя Мала, підпорядкувавши деревлянську землю безпосередньо Києву.</i></b></p> 
<p><b>
<img src="/images/uh7a/Thumbnails/09_271.jpg" border="1" width="71">
 
<img src="/images/uh7a/Thumbnails/09_281.jpg" border="1" width="68">
 
<img src="/images/uh7a/Thumbnails/09_278Olga.jpg" border="1" width="71">
</b></p> 
<p><b><a name="bkmk:2"></a>2. Реформи Ольги </b></p> 
<ul> 
<li>Як свідчить літопис, Ольга, приборкавши деревлян, заходилася впорядковувати збір <i>данини</i> &ndash; аби запобігти в майбутньому спалахам невдоволення, подібним до тих, внаслідок яких і загинув її чоловік. </li> 
<li>Княжою владою було передбачено різні розміри і види данини: у літопису їх названо <b><i>уставами, уроками, оброками</i></b>. </li> 
<li>Поблизу великих міст Ольга позакладала <b><i>погости</i></b> &ndash; <i>адміністративно-господарські осередки, де представники князівської влади регулярно збирали встановлену данину, чинили суд</i> тощо. Отож Ольга, згідно із цим тлумаченням, замінила сезонне полюддя регулярним збором данини в погостах.</li> </ul> 
<p><b><a name="bkmk:3"></a>3. Зовнішня політика княгині Ольги. Візит до Царгорода.</b></p> 
<p><b> 
<img src="/images/uh7a/Thumbnails/09_196.jpg" align="right" border="1" width="76">
</b>Найважливішим зовнішньополітичним партнером Руської держави за часів Ольги лишалася Візантія.</p> 
<ul> 
<li>Більш-менш усталеною датою щодо подорожі Ольги до Константинополя є <b><i>957 р.,</i></b> хоча літописець називає іншу. Встановили її на підставі свідчень візантійського імператора, учасника події, <b><i>Костантина Багрянородного</i></b>, який залишив спогади про дві імператорські учти руської княгині, вказуючи не лише дати кожної, а й дні тижня, на які ті випали.</li> 
<li>Посольство княгині складалося зі 100 найшанованіших осіб, з-поміж яких &ndash; Ольжин небіж, руські княгині й боярині, священик, посли й перекладачі, купці. Разом із прислугою, воїнами та моряками почет Ольги становив майже півтори тисячі осіб. </li> 
<li>Мета поїздки княгині Ольги до Константинополя витлумачується неоднозначно. Літописець і житійна література причини візиту вбачали у прагненні Ольги охреститися. </li> 
<ul> 
<li>У літопису розповідалося, що, прибувши до Константинополя, княгиня стала християнкою і що її хресним батьком був сам імператор. Щоправда, Константин Багрянородний про хрещення Ольги у своїх спогадах не&nbsp; згадав жодним словом. </li> </ul> </ul> 
<p><b> 
<img src="/images/uh7a/Thumbnails/09_Olg1.jpg" align="left" border="1" width="63">

<img src="/images/uh7a/Thumbnails/09_278.jpg" align="right" border="1" width="28">
<i>Отже, вирушаючи до Царграда, княгиня Ольга прагнула поновити мирну міждержавну угоду між Руссю та Візантією &ndash; адже за звичаями тих часів угода діяла доти, доки живими були володарі, що її уклали. Смерть князя Ігоря й спонукала Ольгу вирушити до Константинополя за новим текстом договору. Щоправда, укладено його вочевидячки не було. І відносини Русі та Візантії, цілком природно, стали прохолоднішими. </i></b></p> 
<p style="text-align: center;"><b> Спроби встановити відносини із Германською імперією</b></p> 
<p>Деяке послаблення відносин із Візантією змусило Ольгу шукати іншого сильного союзника.</p> 
<ul> 
<li><b> 
<img src="/images/uh7a/Thumbnails/09_30.jpg" align="right" border="1" width="61">
</b>У західноєвропейських джерелах збереглося свідчення про посольство княгині Ольги, надіслане року <b><i>959</i></b> до германського імператора <b><i>Оттона І</i></b>. </li> 
<li>Руські посли були вповноважені просити германського володаря надіслати до Києва вищих священиків для поширення християнства, а також клопотатися про встановлення відносин &laquo;миру й дружби&raquo;. </li> 
<li>Оттон І задовольнив прохання княгині й у 961 р. надіслав до Києва кількох священиків на чолі з єпископом Адальбертом, одначе розгорнути діяльність у руських землях вони не змогли.</li> 
<li>Наприкінці життя Ольги княжа влада ослабла. Свідченням цього стала повна зміна державної політики з вокняжінням <b><i>964 р</i></b>. Ольжиного сина &ndash; <b><i>Святослава</i>.</b></li> </ul> 
<p><b><a name="bkmk:4"></a>4. Заходи щодо поширення християнства</b></p> 
<ul> 
<li>З іменем Ольги пов&rsquo;язують спорудження кількох церков у Києві, зокрема церкви святого Миколи на могилі Аскольда та церкви святої Софії. </li> 
<li>Наполегливість Ольги у справі поширення християнства була належно поцінована нащадками, для яких княгиня-християнка була, за образним висловом літописця, <i>&laquo;передвісницею християнській землі, як вранішня зоря перед сонцем і зірниця перед світом&raquo;.</i> </li> </ul> 
<p><b><i>За кілька століть, на думку істориків &ndash; не пізніше 13 ст., Ольгу почали вшановувати як святу.</i></b></p> 
<p><b><a name="bkmk:5"></a>5. Зовнішня політика князя-воїна </b></p> 
<p style="text-align: center;"><b>Похід проти Хозарії</b></p> 
<ul> 
<li>Року <b><i>964</i></b>, як свідчить літопис, Святослав вирушив у похід на Оку та Волгу, маючи на меті підкорити Хозарський каганат. </li> 
<li>Похід тривав два роки. Протягом цього часу було подолано <b><i>волзьких булгар та буртасів (мордву), ясів і касогів. </i></b></li> 
<li>Перед руськими мечами не встояли й найпотужніші фортеці Хозарії &ndash; місто Семендер, розташоване на березі Каспійського моря, місто Саркел, що на Дону, та столиця каганату Ітіль, що у гирлі Волги. </li> 
<p><i>Військова присутність русичів на землях Хозарії настільки підірвала сили цієї держави, що відновити колишню велич вона не спромоглася і невдовзі занепала.</i></p> 
<p> 
<table width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table></p> 
<li><b><i>Та всупереч гучним перемогам Святослава, мало хто з істориків оцінює його політику щодо Хозарії позитивно. Адже Хозарський каганат, немовби щит, захищав руські землі від набігів численних східних кочовиків. Із занепадом Хозарії кочові орди посунули на Русь. </i></b></li> 
<li><b><i>Відвойовані на сході землі треба було захищати, а сил для того в Руської держави бракувало.</i></b></li> </ul> 
<p><i>Тож територіальні придбання Святослава по короткім часі було втрачено.</i></p> 
<p style="text-align: center;"><b><i>&nbsp;</i>Перший балканський похід Святослава</b></p> 
<p>Не менш масштабною й так само мало результативною була кампанія Святослава на Балканах. Розпочата <b><i>967 р.,</i></b> вона тривала кілька років і складалася із двох походів.</p> 
<ul> 
<li><b> 
<img src="/images/uh7a/Thumbnails/09_93.jpg" align="right" border="1" width="100">
</b>Як уважають історики, до <b><i>першого походу</i></b> проти Болгарії Святослава спонукав візантійський імператор Никифор. </li> 
<li>Обізнаний про вчинений Святославом розгром Хозарії, він прагнув силою руського війська упокорити свавільних болгарських володарів. </li> 
<li>Водночас чимало дослідників, проаналізувавши перебіг подій, дійшли висновку, що Святослав мав на Балканах і власний інтерес. </li> 
<li>Здійснюючи активну наступальну політику в південному напрямку, він мріяв про нову великокнязівську резиденцію &ndash; поближче до територій, на яких воював. </li> 
<li>Отож, Святослав упродовж 968 р. швидко просувався землями Нижнього Подунав&rsquo;я і невдовзі &ldquo;<i>взявши вісімдесят городів по Дунаю, і сів, князюючи там, у городі Переяславці, беручи данину&hellip;&raquo; </i> </li> 
<li><b> 
<img src="/images/uh7a/Thumbnails/09_94.jpg" align="right" border="1" width="65">
</b>Такий розвиток подій аж ніяк не відповідав зовнішньополітичним планам Візантії, яка сама воліла володарювати на Балканах. Тому невдовзі Святославові довелося воювати вже проти військ імператора.</li> 
<li>Не на користь Святославові складались обставини. Влітку 968 р. до Переяславця надійшла звістка про смертельну небезпеку, яка загрожувала Києву: скориставшись відсутністю великого князя та його дружини, до руської столиці підійшли орди печенігів і оточили її. </li> 
<li>Святослав змушений був якомога швидше повертатися до Києва. На Дунай він зміг повернутися лише <b><i>970 р.</i></b> </li> 
<li>За відсутності Святослава на Балканах сталися суттєві зміни: у Візантії на престолі утвердився новий імператор <b><i>Іоанн Цимісхій</i></b>, який удався до всіх дипломатичних заходів, аби переконати Святослава відмовитися від його зазіхань на Балкани. </li> 
<li>Уряд Болгарії уклав із Візантією союзницьку угоду й розпочав боротьбу проти руських залог у дунайських фортецях. <b><i>Отже, Святославові довелося знову братися до зброї</i></b>.</li> </ul> 
<p><b>Другий балканський похід</b></p> 
<ul> 
<li><b> 
<img src="/images/uh7a/Thumbnails/09_329.jpg" align="right" border="1" width="72">
</b>На початку походу Святослав підкорив майже всю Болгарію, перейшов через Балканські гори і вдерся до Фракії. </li> 
<li>Одначе у битві під Аркадіополем Святослав зазнав поразки &ndash; першої в житті. </li> 
<li>Це змусило його повернути на Дунай і закріпитися в Доростолі&nbsp; (тепер Сілістра в Болгарії). Навесні <b><i>971&nbsp;р.</i></b> сюди підійшли війська візантійського імператора. </li> 
<li>Святослав зі своєю дружиною опинився в облозі, яка тривала три місяці. Врешті знесилені противники погодилися на переговори. </li> 
<li>Відбувалися вони на найвищому рівні: особисто зустрічалися руський князь і візантійський імператор.</li> 
<li>За договором<i> 971 р.</i> Святослав відмовлявся від претензій на візантійські володіння у Криму та на Дунаї, візантійський імператор зобов&rsquo;язувався пропустити русичів додому й надалі ставитися до них як до друзів. </li> 
<li>Дійшовши згоди зі Святославом, візантійський володар таємно повідомив ханові печенігів <b><i>Курі</i></b>, що виснажені тривалим походом русичі повертаються із великою здобиччю додому.</li> 
<li>У районі дніпрових порогів печеніги перекрили шлях до Києва. Реально оцінивши співвідношення сил, Святослав відійшов до Білобережжя, щоби там перезимувати. </li> 
<li>На початку березня<b> <i>972&nbsp;р.</i></b> князь вирушив до Києва. Та біля порогів його атакували печеніги. У бою загинуло багато русичів. Наклав головою і великий князь.</li> </ul> 
<p><b><a name="bkmk:6"></a>6. Внутрішня політика Святослава</b></p> 
<ul> 
<li>Святослав мало дбав про внутрішньодержавні справи. Попервах він доручав їх матері &ndash; княгині Ользі, а після її смерті, року 969, уповноважив здійснювати верховну владу своїх синів, віддавши Київ <b><i>Ярополкові</i></b>, Деревлянську землю &ndash; <b><i>Олегові</i></b>, а Новгород &ndash; <b><i>Володимирові</i></b>. </li> 
<li>У такий спосіб було утверджено порядок князівського правління, що надавав право володарювати на всій території Руської держави представникам лише однієї династії &ndash; <i>Рюриковичів</i>. </li> 
<li>Із незначними змінами цей порядок проіснував кілька століть. Він не був якимсь оригінальним винаходом Святослава &ndash; так чинили скрізь у середньовічній Європі. </li> 
<li>Сини Святослава не уникнули міжкнязівських чвар. Як свідчить літопис, боротьба за владу між <i>Ярополком</i> та <i>Олегом</i> тривала п&rsquo;ять років, часом загострюючись до справжньої війни, що в ній, врешті-решт, обидва наклали головою. </li> 
<li>У вирі тих подій брав участь і наймолодший Святославів син &ndash; <i>Володимир<b>.</b></i> Саме він після смерті Ярополка утвердився у Києві.</li> </ul> 
