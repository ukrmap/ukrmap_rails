<h1>Монгольська навала на українські землі</h1> 
<p><b>План викладу</b></p> <ol> 
<li><a href="#bkmk:1">Піднесення Монгольської держави та її завойовницька політика. Битва на річці Калці.</a></li> 
<li><a href="#bkmk:2">Похід монголів на південно-західні руські землі.</a></li> 
<li><a href="#bkmk:3">Оборона Києва.</a></li> 
<li><a href="#bkmk:4">Похід монгольських орд на Галичину та Волинь.</a></li> 
<li><a href="#bkmk:5">Золотоординське ярмо.</a></li> 
<li><a href="#bkmk:6">Монгольська зверхність над Галицько-Волинським князівством.</a></li> 
<li><a href="#bkmk:7">Наслідки золотоординського ярма.</a></li> </ol> 
<p><b>Хронологія</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>1223&nbsp;р.</i></p> </td> 
<td> 
<p style="text-align: left;"><i>Поразка руських дружин у битві з монголами на Калці</i></p> </td> </tr> 
<tr> 
<td> 
<p style="text-align: right;"><i>1239 р.</i></p> </td> 
<td> 
<p style="text-align: left;"><i>Розорення монголами Переяславщини та Чернігівщини</i></p> </td> </tr> 
<tr> 
<td> 
<p style="text-align: right;"><i>1240&nbsp;р.</i></p> </td> 
<td> 
<p style="text-align: left;"><i>Облога та розорення Києва військами хана Батия</i></p> </td> </tr> 
<tr> 
<td> 
<p style="text-align: right;"><i>1241&nbsp;р.</i></p> </td> 
<td> 
<p style="text-align: left;"><i>Вторгнення монголів у Галицько-Волинське князівство</i></p> </td> </tr> 
<tr> 
<td> 
<p style="text-align: right;"><i>1245 р.</i></p> </td> 
<td> 
<p style="text-align: left;"><i>Поїздка в Орду князя Данила Романовича</i></p> </td> </tr> </tbody> </table> 
<p><b>Основні поняття та терміни</b></p> 
<p><b><i>Монголо-татари.</i></b> Воїни Чингісхана називали себе <b><i>монголами.</i></b> Руські ж літописці називали їх <b><i>татарами,</i></b> не відаючи, що останнім самим довелося потерпати від монгольських луків і мечів. У 19&nbsp;ст. в історичній науці набув поширення термін &laquo;монголо-татари&raquo;, який, одначе, останнім часом у науковій літературі майже не вживається. Щоправда, у підручниках ним послуговуються із метою зробити більш зрозумілими тогочасні документи, де монгольських завойовників здебільшого названо татарами.</p> 
<p><b><i>Орда</i></b> &ndash; військо кочовиків, а також місце, де перебувала ставка хана.</p> 
<p><b>Основний виклад</b></p> 
<p><b><a name="bkmk:1"></a>1. Піднесення Монгольської держави та її завойовницька політика. Битва на річці Калці </b></p> 
<ul> 
<li><b> 
<img src="/images/uh7a/Thumbnails/17_154.jpg" align="right" border="1" width="61">
</b>Наприкінці 12&nbsp;ст. у степах Центральної Азії утворилася могутня військово-феодальна Монгольська держава. </li> 
<li>Року 1206 ханом усієї Монголії було проголошено Темучина (Чингісхана). </li> 
<li>Він розпочав здійснювати завойовницьку політику, внаслідок якої 1221&nbsp;р.&nbsp;було підкорено Середню Азію та Хорезм. </li> 
<li>У&nbsp;1222 р. монголи через Кавказ вдерлися до причорноморських степів і завдали поразки половцям у битві на Дону. </li> 
<li>Половецький хан <b><i>Котян</i></b> відступив до Дніпра й звернувся по допомогу до руських князів. </li> 
<li>На з'їзді князів у Києві було вирішено виступити разом із половцями проти монголів. У квітні 1223&nbsp;р.&nbsp;вирушили в похід дружини руських князів, яких очолили Мстислав Романович київський, Мстислав Мстиславович Удатний галицький та Мстислав Святославич чернігівський. </li> 
<li>Битва з основними силами монголів відбулася 31 травня <b><i>1223&nbsp;р.&nbsp;</i></b>на берегах річки Калки. </li> 
<li>Галицькі й волинські дружини князя Мстислава Удатного та князя Данила Романовича та половці перейшли Калку й почали битву, не чекаючи на інших князів. </li> 
<li><b> 
<img src="/images/uh7a/Thumbnails/17_155.jpg" align="right" border="1" width="58">
</b>Половці втікли із поля бою, спричинивши розлад у війську русичів. Цим скористалися монголи і розгромили їх. </li> 
<li>Після цього ординці оточили табір дружини київського князя Мстислава Романовича, яке стояло на правому березі річки й не брало участі в битві. </li> 
<li>Після триденного штурму, не маючи змоги подолати опір і захопити табір, монголи запропонували укласти перемир'я. Коли ж умови миру були прийняті й князівські дружини залишили табір, на них чекала смерть.</li> 
<li>Втрати руського війська були величезними, лише кожний десятий руський воїн, який брав участь у поході, повернувся додому. </li> 
<li>Проте й монголи зазнали великих втрат. Того року вони не наважилися продовжувати похід у глиб Русі, а повернули назад. </li> 
<li>Похід на Русь очолив онук Чингісхана <b><i>Батий.</i></b> </li> 
<li>Батиєва орда рушила на руські землі наприкінці 1237&nbsp;р.&nbsp;</li> 
<li>Протягом 1237&ndash;1238 рр. було розгромлено війська рязанського та владимиро-суздальського князів. </li> 
<li>Монголи здобули штурмом і спалили Рязань, Владимир, Москву, Твер та інші міста. Північно-Східну Русь було спустошено.</li> </ul> 
<p><b><a name="bkmk:2"></a>2. Похід монголів на південно-західні руські землі</b></p> 
<ul> 
<li>Після успішного походу на північно-східні руські землі року 1238 виснажені монгольські полчища відійшли в половецькі степи, щоб поновити сили й відпочити. </li> 
<li>Навесні <b><i>1239&nbsp;р.</i></b>&nbsp;вони рушили на південний захід. </li> 
<li>Першим на шляху просування Батиєвої орди стояв <b><i>Переяслав</i></b>. Монголи захопили місто, зруйнували і спалили його. </li> 
<li>Того ж року сумна доля спіткала й <b><i>Чернігів</i></b><i>.</i> </li> 
<li>Наприкінці 1239 року монгольська кіннота вдерлася у Крим, переслідуючи переможених нею половців. Завойовники захопили майже весь півострів. </li> 
<li>На початку 1240 року інша частина монгольського війська наблизилася до Києва. Як сповіщає літописець, монгольський воєначальник Менгухан надіслав до київського князя &ndash; тоді на київському столі сидів Михайло Всеволодович чернігівський &ndash; послів із вимогою здати місто. </li> 
<li>Князь Михайло звелів убити послів, а сам &ndash; чи то злякавшись власного вчинку, чи то розуміючи, що не має належної підтримки,&ndash; подався до Угорщини. </li> 
<li>Проте вияв непокори того разу минувся стольному місту: Менгухан не наважився з тими силами, що їх мав, брати Київ. </li> 
<li>Захопивши здобич і полонених у навколишніх поселеннях, він пішов на з&rsquo;єднання з головними силами Батия. </li> 
<li>Проте наприкінці 1240&nbsp;р.&nbsp;монголи знову підступили до Києва й оточили місто. </li> 
<li>На Київ тоді поширив свою владу Данило Галицький. Тож обороною міста від монгольської навали випало опікуватися тисяцькому князя Данила &ndash; воєводі <b><i>Дмитрові</i></b>. </li> 
<li>Сам же князь подався у&nbsp; Польщу й Угорщину, маючи намір організувати сусідів на спільні дії проти загарбників.</li> </ul> 
<p><b><a name="bkmk:3"></a>3. Оборона Києва</b></p> 
<ul> 
<li><b> 
<img src="/images/uh7a/Thumbnails/17_156.jpg" align="right" border="1" width="100">
</b>За одним літописним списком, взяття Києва монголами відбулося на Миколин день, або 6 грудня 1240&nbsp;р.&nbsp;</li> 
<li>В іншому списку взагалі не наводиться жодної дати, а лише сказано, що місто трималося 10 тижнів і чотири дні. </li> 
<li>Зваживши на те, що Київ мав надзвичайно потужну фортецю, вчені схиляються до думки, що облога була тривалою, а штурм &ndash; запеклим. </li> 
<li>Основний удар Батий спрямував із півдня в районі Лядських воріт. </li> 
<li>Безперервно, вдень і вночі монголи били таранами браму і стіни, аж поки не захопили ділянку валу і не увірвалися в межі &laquo;міста Ярослава&raquo;. </li> 
<li>Опір киян був настільки відчайдушним, а втрати загарбників такими великими, що Батий мусив віддати наказ про припинення бою і дав перепочинок своєму війську. </li> 
<li>Цим скористалися захисники Києва. Відійшовши у межі &laquo;міста Володимира&raquo;, вони за одну ніч укріпилися на нових позиціях. </li> 
<li>Наступного дня знову розпочалася битва. Кияни завзято боронили кожну вулицю, кожний будинок, але сили були надто нерівними. </li> 
<li>Монголи прорвали укріплення в районі Софійських воріт &ndash; через те їх згодом почали називати Батиєвими. </li> 
<li>Завойовники оточили Десятинну церкву і вдарили в її стіни муроломними машинами. </li> 
<li>Храм завалився, поховавши під руїнами своїх героїчних захисників. Тисячі киян загинули у нерівній боротьбі. </li> 
<li>Майже всі житлові й господарські споруди, палаци й собори Києва перетворилися на згарища. </li> 
<li>З-понад 40 мурованих храмів, що мав Київ до монгольського потопту, за підрахунками вчених залишилося, та і то дуже пошкодженими, якихось 5&ndash;6. </li> 
<li>З-понад 8 тис. дворів, за словами Плано Карпіні, збереглися близько 200. Отже, мешканців "матері міст руських" зменшилося зі 50 &ndash; 60 до двох тисяч.</li> </ul> 
<p><b><a name="bkmk:4"></a>4. Похід монгольських орд на Галичину та Волинь</b></p> 
<ul> 
<li><b> 
<img src="/images/uh7a/Thumbnails/17_mechi.jpg" align="right" border="1" width="100">
</b>Із Києва основні сили Батия рушили на Володимир і Галич, тоді як інші монгольські загони залишилися плюндрувати Київщину. </li> 
<li>З вогнем і мечем монголи пройшли по Київській, Волинській і Галицькій землях. </li> 
<li>Розкопки Вишгорода й Білгорода, городищ по Тетереву, Случі, Горині, Південному Бугу та інших річках відтворюють картини героїчної оборони й загибелі цих міст. </li> 
<li>Тривалою й жорстокою була битва за Володимир. </li> 
<li>Ворог із великими труднощами здобув місто. </li> 
<li>Під Галич монгольські орди підійшли з&rsquo;єднаними силами і після триденної облоги взяли його штурмом.</li> 
<li>Року 1241 монголи вийшли на західні рубежі Русі. </li> 
<li>Частина монгольського війська вдерлася на територію Польщі. </li> 
<li>Основні ж монгольські сили вступили у межі Угорщини та рушили на Чехію. </li> 
<li>Проте вже у 1242&nbsp;р.&nbsp;Батий припинив похід на Захід і через Боснію, Сербію, Болгарію та Русь вивів свої війська у пониззя Волги. </li> 
<li>Приводом для цього стала смерть головного монгольського хана Угедея, й Батий прагнув взяти найактивнішу участь у виборах нового. </li> 
<li>Проте причини припинення походу були глибшими: Батий не мав сил тримати у покорі всі завойовані країни Східної та Центральної Європи, надто великих втрат зазнало його військо.</li> </ul> 
<p><b><a name="bkmk:5"></a>5. Золотоординське ярмо</b></p> 
<ul> 
<li><b> 
<img src="/images/uh7a/Thumbnails/17_160.jpg" align="right" border="1" width="32">

<img src="/images/uh7a/Thumbnails/17_208.jpg" align="right" border="1" width="100">
</b>Монгольську імперію було переділено на чотири частини (улуси). </li> 
<li>Батиєві володіння становили найзахіднішу частину&nbsp;&ndash; улус Джучі: тут було створено державу <b><i>Золоту Орду.</i></b> </li> 
<li>Під владою тієї держави, що охоплювала територію від Уралу та Західного Сибіру до Чорного моря, опинилася вся Русь-Україна. </li> 
<li>Монгольська навала невпізнанно змінила руські землі. Найбільшого спустошення зазнали Київське, Переяславське та Чернігово-Сіверське князівства. </li> 
<li>Після походу Батия вони потрапили в залежність від Золотої Орди.</li> 
<li>Влада князів у цих землях зберігалася, проте право на князювання підтверджував монгольський хан своїм<b><i> ярликом</i></b> &ndash; грамотою-дозволом на володіння землями &ndash; в обмін на визнання своєї зверхності та зобов&rsquo;язання надавати йому військо й сплачувати <b> <i>данину.</i></b> </li> 
<li>За свідченням джерел, монголи вимагали від усього населення сплати десятої частини &ndash; як продуктами та майном, так і власне людьми. </li> 
<li>До страшної &laquo;людської десятини&raquo; потрапляли й ті, хто не міг розрахуватися у звичайний спосіб. Забрані люди потрапляли в рабство, здебільшого їх здавали до монгольської армії. </li> 
<li>За обчисленням і збиранням данини наглядали монгольські урядовці. Найвищого урядовця на підкорених землях називали <b><i>баскаком</i></b>. </li> 
<li>У його розпорядженні були військові загони, що постійно перебували в укріпленому поселенні &ndash; баскацькому містечку. Дослідники припускають, що одне з таких містечок розташовувалося неподалік Києва, в урочищі Батиєвому &ndash; звідки й витлумачують збережену й досі назву. </li> 
<li>Всі завойовані землі, за монгольським звичаєм, було переділено на частини (улуси) між підлеглими Батию менш впливовими ханами. </li> 
<li>Так, Подніпров&rsquo;я було переділене між ханами Мауці та Куремсою: перший кочував у Задніпров&rsquo;ї, другий &ndash; степами Правобережжя. </li> 
<li>Золотоординські правителі постійно втручалися у внутрішні справи князівств, роздмухували усобиці між князями, не зупиняючись і перед знищенням князів, що прибували до ординської столиці. </li> 
<li>Так, коли князь Михайло Всеволодович чернігівський зробив спробу утвердитися в Києві, йому довелося звернутися до хана. </li> 
<li>Літописець сповіщає, що князь Михайло вирушив в Орду за ханським ярликом<i>, </i>де 20 вересня 1246&nbsp;р.&nbsp;за відмову виконати язичницькі обряди за наказом Батия був страчений разом&nbsp;зі своїм боярином Федором. </li> 
<li>У 1243&nbsp;р.&nbsp;першим із князів визнав зверхність монголів та дістав ярлик на місто Київ і Владимир Ярослав Всеволодович. </li> 
<li>Проте до зруйнованого Києва князь не поїхав, а послав туди намісника. </li> 
<li>Після смерті князя Ярослава Всеволодовича право &laquo;на Київ і всю Руську землю&raquo; отримав його син Олександр, названий Невським. Одначе і той відмовився від столиці.</li> 
<li>Переяславська земля потрапила в іще більшу залежність від Орди. У другій половині 40-х рр. 13&nbsp;ст. тут не було свого князя. </li> 
<li>Втратило колишню велич і Чернігівське князівство. Від кінця 13 &ndash; протягом першої половини 14&nbsp;ст. воно розпадалося на нові й нові уділи. </li> </ul> 
<p><b><a name="bkmk:6"></a>6. Монгольська зверхність над Галицько-Волинським князівством</b></p> 
<ul> 
<li>Порівняно з іншими руськими землями меншого спустошення від монгольської навали зазнало Галицько-Волинське князівство. </li> 
<li>Воно не було переділене монголами на адміністративні округи, як інші князівства, не було в ньому і намісників-баскаків. </li> 
<li>У Галичі й Волині правили власні князі, спроможні продовжити справу об&rsquo;єднання українських князівств. </li> 
<li>Не останню роль відіграла тут і видатна постать правителя Галицько-Волинської держави &ndash; <i>князя Данила Романовича.</i> </li> 
<li>Його заходи викликали невдоволення Батия, який поставив перед князем вимогу відвідати Орду. </li> 
<li><b><i>У жовтні 1245&nbsp;р.</i></b>&nbsp;Данило виїхав до Орди. </li> 
<li>Подорож була тривалою. За свідченням літопису, Данило пробув у Орді 25 днів. </li> 
<li>Унаслідок переговорів монголи затвердили його галицько-волинським князем: </li> 
<li>Виплату данини не було передбачено, а залежність Галицько-Волинського князівства від Золотої Орди полягала в участі княжого війська в походах монгольської армії. </li> </ul> 
<table id="table8" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<p><b><i>Отже, хоча Данило Романович потрапив у певну залежність від Батия, монгольським можновладцям було ще далеко до повного підкорення галицько-волинських земель. </i></b></p> 
<p><b><a name="bkmk:7"></a>7. Наслідки золотоординського ярма</b></p> 
<ul> 
<li>Щоби вповні оцінити наслідки монгольської навали на українські землі, варто пам&rsquo;ятати, що йдеться не лише про руйнівні походи 1238&ndash;1242 рр., а й &ndash; і то головним чином! &ndash; про столітнє перебування під владою монгольських ханів. </li> 
<li>Величезні людські та матеріальні втрати, що їх зазнали українські князівства під час першого &ndash; найпотужнішого удару, з роками зростали, адже монгольські орди час від часу хвилями накочувались на завойовані землі грабіжницькими походами. </li> 
<li>Дослідники зауважують, що під час таких набігів українські землі втрачали князів, священиків, ремісників, воїнів, а це завдавало великої шкоди поступальному розвиткові народу, гальмувало господарське й культурне життя. </li> 
<li>Втрата політичної незалежності, виконання князями ролі слухняних виконавців волі золотоординських зверхників притлумлювали державотворчі традиції, що далося взнаки впродовж наступних століть. </li> 
<li>Адже ослабленням Русі внаслідок монгольської навали поквапилися скористатися західні сусіди, передусім Польща, Угорщина, Литва, Тевтонський орден, а знекровлені українські землі не мали снаги до належного опору.</li> </ul> 
<p><i>Це, зрештою, призвело до розподілу українських земель між кількома державами &ndash; і в цьому найтрагічніший наслідок золотоординського лихоліття.</i></p> 
