<h1>Архітектура та образотворче мистецтво Київської Русі та Галицько-Волинської держави</h1> 
<p><b>&nbsp;План викладу</b></p> <ol> 
<li><a href="#bkmk:1">Будівництво фортець і міських укріплень.</a></li> 
<li><a href="#bkmk:2">Забудова міст.</a></li> 
<li><a href="#bkmk:3">Кам&rsquo;яне храмове будівництво Київської Русі.</a> </li> 
<li><a href="#bkmk:4">Особливості архітектури Галицько-Волинського князівства.</a></li> 
<li><a href="#bkmk:5">Образотворче мистецтво.</a> </li> 
<li><a href="#bkmk:6">Книжкова мініатюра.</a> </li> 
<li><a href="#bkmk:7">Золотарство.</a></li> </ol> 
<p><b>Хронологія</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>989&ndash; 996&nbsp;рр.</i></p> </td> 
<td> 
<p style="text-align: left;"><i>Спорудження Десятинної церкви.</i></p> </td> </tr> 
<tr> 
<td> 
<p style="text-align: right;"><i>1017&ndash;1037&nbsp;рр.</i></p> </td> 
<td> 
<p style="text-align: left;"><i>Спорудження Софійського собору, будівництво укріплень навколо &laquo;міста Ярослава&raquo;, &laquo;Золотих воріт&raquo; у Києві.</i></p> </td> </tr> 
<tr> 
<td> 
<p style="text-align: right;"><i>1073&ndash;1078&nbsp;рр.</i></p> </td> 
<td> 
<p style="text-align: left;"><i>Будівництво Успенського собору Печерського монастиря в Києві.</i></p> </td> </tr> 
<tr> 
<td> 
<p style="text-align: right;"><i>1108 &ndash; 1113&nbsp;рр.</i></p> </td> 
<td> 
<p style="text-align: left;"><i>Будівництво Михайлівського Золотоверхого собору Михайлівського монастиря в Києві.</i></p> </td> </tr> 
<tr> 
<td> 
<p style="text-align: right;"><i>1157&nbsp;р.</i></p> </td> 
<td> 
<p style="text-align: left;"><i>Будівництво Успенського собору в Галичі.</i></p> </td> </tr> </tbody> </table> 
<p><b>Основні поняття та терміни</b></p> 
<p><b><i>Ікони</i></b> &mdash; у перекладі з грецької &ldquo;зображення, образ&rdquo; &ndash; зображення Ісуса Христа, Богоматері, святих, подій Святого Письма. Ікони творили за певними правилами &ndash; канонами, які не можна було змінювати. У цьому одна з головних відмінностей ікони від картини.</p> 
<p><b><i>Молитва</i></b> &ndash; усталений текст, який промовляється віруючими при звертанні до Бога, Ісуса Христа, Святого Духа, Пресвятої Богородиці, святих. Спілкування людини з Богом.</p> 
<p><b><i>Оранта</i></b> &ndash; ікона Богоматері, котра молиться, звівши руки вгору.</p> 
<p><b><i>Мозаїка</i></b> &ndash; техніка прикрашення підлоги та стін, за якою на цементну основу у визначеному порядку викладаються невеликі кольорові шматочки каменю або скла &ndash; смальти.</p> 
<p><b><i>Фреска</i></b><i> &ndash; </i>картина, намальована спеціальними фарбами на сирому тиньку.</p> 
<p><b><i>Книжкові мініатюри</i></b><i> &ndash; </i>ілюстрації, якими оздоблювали рукописні книги<i>.</i></p> 
<p><b><i>Панікадило &ndash; </i></b>люстра у православному храмі з багатьма свічками або лампадами.</p> 
<p><b><i>Фібула</i> &ndash; </b>металева застібка одягу, яка є одночасно прикрасою<b>.</b></p> 
<p><b>Основний виклад</b></p> 
<p><b><a name="bkmk:1"></a>1.&nbsp;Будівництво фортець і міських укріплень</b></p> 
<ul> 
<li>Для давньої Русі характерними були дерев&rsquo;яні та земляні оборонні укріплення. </li> 
<li>Такі укріплення надійністю не поступалися кам&rsquo;яним, їх було важко зруйнувати і легко полагодити. </li> 
<li><b> 
<img src="/images/uh7a/Thumbnails/21_202.jpg" align="right" border="1" width="100">

<img src="/images/uh7a/Thumbnails/21_201.jpg" align="right" border="1" width="68">
</b>Головною частиною міських фортець за тих часів були зруби &ndash; <b><i>городні</i></b>. </li> 
<li>Всередині їх засипали землею, а з боків скріплювали земляними укосами з допоміжними зрубами. </li> 
<li>Для надання укосу більшої стрімкості його іноді укріплювали зі зовнішнього боку сирцевою кладкою. </li> 
<li>Власне, укоси й утворювали земляні вали. Неприступності укріпленням надавали та рови.</li> 
<li>Зразком давньоруських оборонних укріплень, що збереглися до наших днів, можуть служити вали Білгорода (нині село Білгородка Київської області) &ndash; могутньої фортеці, закладеної Володимиром Великим.</li> 
<li>Кільце міських укріплень мало кілька воріт. Ворота розміщували в дерев&rsquo;яних вежах або між двома вежами. </li> 
<li>Надворотні вежі іноді були кам&rsquo;яними (Софійські ворота &laquo;міста Володимира&raquo; в Києві), в особливих випадках над брамами будувалися відворотні церкви.</li> 
<li>Перед воротами через рови були перекинуті дерев&rsquo;яні мости (Овруч), що іноді підіймалися спеціальними пристроями.</li> </ul> 
<p style="text-align: left;"><b><a name="bkmk:2"></a>2.&nbsp;Забудова міст</b></p> 
<ul> 
<li><b> 
<img src="/images/uh7a/Thumbnails/21_207.jpg" align="right" border="1" width="96">
</b>Великі міста складалися переважно із трьох частин. Перша &ndash; це <b><i>дитинець,</i></b> найстаріша частина міста, фортеця, укріплена стінами, валами й ровами. </li> 
<li>Дитинець міста споруджали на погорбі, тому за давніх часів його ще називали <b><i>Горою</i></b>. </li> 
<li>На дитинці, або Горі споруджали князівські та боярські двори, найважливіші церкви та собори. </li> 
<li>Розміри дитинця були різними: від 10 гектарів у найбільших містах (Києві, Переяславі) до 0,5&ndash;1 гектара у менш важливих центрах. </li> 
<li>Другу частину міста становив <b><i>окольний "город" </i></b>(інша назва &ndash;<b><i> поділ</i></b>)<b><i>.</i></b> </li> 
<li>Найчастіше його будували з напільної сторони дитинця і теж оточували укріпленнями. </li> 
<li>Ця частина тогочасного міста сягала у великих містах 50&ndash;100 гектарів. </li> 
<li>Саме тут мешкали ремісники та купці, тут був торговий майдан, численні церкви й монастирі. </li> 
<li>Поза міськими укріпленнями були <i>передмістя </i>&ndash; <b><i>сторони,</i></b> або <b><i>кінці.</i></b> </li> 
<li>Їх заселяли ремісники певної спеціальності: кожум&rsquo;яки селилися біля води, гончарі &ndash; біля виходу глин тощо. </li> 
<li>Забудова давньоруських міст була менш щільною, ніж забудова міст Західної Європи та Візантії. Зате залишалася земля для присадибних садків. </li> 
<li>Будівлі розташовували рядами, між якими лишали проїзд &ndash; вулицю. </li> 
<li>Напрям вулиць давньоруського міста нерідко залежав від рельєфу місцевості. </li> 
<li>Сходилися вони до торгової площі, біля міських брам чи дитинця. </li> 
<li>Головна вулиця, здебільшого, пролягала від головної брами окольного "города" до дитинця. </li> 
<li>Вулиці вимощували дерев&rsquo;яними настилами. Втім, траплялося мощення великими кам&rsquo;яними брилами, обтесаними з лицевого боку, або битою цеглою.</li> 
<li>Основним матеріалом для міського будівництва було дерево. </li> </ul> 
<p><b><a name="bkmk:3"></a>3.&nbsp;Кам&rsquo;яне храмове будівництво Київської Русі</b></p> 
<ul> 
<li><b> 
<img src="/images/uh7a/Thumbnails/21_205_206.jpg" align="right" border="1" width="100">
</b>Камінь у будівництві наші предки почали застосовувати в 10&nbsp;ст. </li> 
<li>Найдавнішу кам&rsquo;яну споруду &ndash; князівський палац, було відкрито археологами на Старокиївській горі. </li> 
<li>У літопису ця споруда згадується пiд 945&nbsp;р.&nbsp;</li> 
<li>Протягом 989&ndash;996&nbsp;рр.&nbsp;у Києві з каменю будували <b><i>храм Богородицi</i></b>, відомий під назвою Десятинної церкви &ndash; перший християнський кам'яний храм Київської Русі. </li> 
<li>Кам&rsquo;яне будівництво особливо пожвавилося за князювання Ярослава Мудрого. </li> 
<li>У Києвi тоді було збудовано найбільший собор держави &ndash; <b><i>Софiю Київську</i></b>, Золоті Ворота, храми Георгіївського та Ірининського монастирів. </li> 
<li>Будівництво розгорталося не тільки у стольному місті. У Чернігові князь Мстислав Володимирович 1036&nbsp;р.&nbsp;заклав Спасо-Преображенський собор.</li> 
<li>Видатною пам'яткою давньоруської архітектури був <b><i>Успенський собор Печерського монастиря,</i></b> збудований протягом 1073&ndash;1078&nbsp;рр.&nbsp;</li> 
<li>Він став своєрідним взірцем храмових споруд. Так, у 1108&ndash;1113&nbsp;рр.&nbsp;великий київський князь Святополк-Михайло Ізяславич збудував <b><i>Михайлівський Золотоверхий собор,</i></b> який значною мірою, хоч у дещо зменшеному вигляді, повторював Успенський собор.&nbsp;</li> 
<li>Прикметно, що більшість відомих нині мурованих архітектурних пам&rsquo;яток було споруджено за часів роздробленості. </li> 
<li>Тільки в Києві тоді збудували 19 кам&rsquo;яних споруд. Над містом засяяли, зокрема, <i>бані церкви Спаса на Берестові (1125&nbsp;р.), Богородицi Пирогощої на Подолi (1136&nbsp;р.), Кирилівської церкви </i>тощо. </li> 
<li>Багато храмів з&rsquo;явилося у Чернігові. Досконалістю й майстерністю виконання вражають Борисоглібський собор, Успенський собор Єлецького монастиря, Iллiнська й П&rsquo;ятницька церкви. </li> 
<li>Споруджуючи храми, руські майстри застосовували візантійські прийоми, успадковані від архітектури Стародавнього Риму. </li> 
<li>Наприклад, від стародавньоримської техніки походить спосіб мурування з тонкої цегли &ndash; <b><i>плінфи</i></b> &ndash; на вапняковому розчині з домішкою товченої цегли.</li> </ul> 
<p style="text-align: left;"><b><a name="bkmk:4"></a>4.&nbsp;Особливості архітектури Галицько-Волинського князівства</b></p> 
<ul> 
<li><b> 
<img src="/images/uh7a/Thumbnails/21_215.jpg" align="right" border="1" width="100">
</b>Якщо на землях Волині будівничі дотримувалися традицій, що склалися на придніпровських теренах, то в Галицькій землі застосовували здобутки романської архітектури, поширеної в Угорщині, Чехії, Польщі. </li> 
<li>Особливостями галицької архітектури є надзвичайна різноманітність типів споруд, для оздоблення яких часто використовували білий камінь та спосіб облицювання стін керамічними рельєфними плитками із зображенням грифонів, орлів, воїнів, з рослинним і геометричним орнаментом тощо.</li> 
<li><b> 
<img src="/images/uh7a/Thumbnails/21_211.jpg" align="right" border="1" width="100">

<img src="/images/uh7a/Thumbnails/21_209.jpg" align="right" border="1" width="100">
</b>Розквіту архітектура Галицької землі досягла у 12&nbsp;ст. за князювання Ростиславичів. У стольних містах тоді з'явилися муровані князівські палаци, кам'яні храми, оборонні споруди. </li> 
<li>Найвідомішою пам&rsquo;яткою галицької архітектури є грандіозний <b><i>Успенський собор у Галичі, </i></b>збудований в середині 12&nbsp;ст. </li> 
<li>Величний собор, який був трохи менший за Київську Софію, символізував могутність Галицького князівства та її володаря Ярослава Осмомисла. </li> 
<li>У соборі під час розкопок фундаменту було виявлено саркофаг самого князя.</li> 
<li>Єдиною спорудою давнього Галича, що збереглася до наших часів, є <b><i>церква св. Пантелеймона,</i></b> побудована в другій половині 12&nbsp;ст.<i> </i>(сучасне село Крилос Івано-Франківської області).</li> 
<li>У 13&nbsp;ст. значним архітектурним центром був Холм, де продовжували розвиватися традиції галицької архітектури. </li> 
<li>На жаль, жодна із пам&rsquo;яток холмської архітектури не збереглася, але Галицько-Волинський літопис розповідав про собор Іоанна Златоуста, яку князь Данило спорудив і відновив після пожежі Холма 1256&nbsp;р.</li> 
<li>Серед збережених храмових споруд Волині найстаршим є <b><i>Успенський собор у Володимирі</i></b>, збудована за князя Мстислава Ізяславича в 1160&nbsp;р.&nbsp;</li> 
<li>У 13&nbsp;ст. на Західній Волині з&rsquo;явився новий тип оборонних споруд &ndash; великі <b><i>оборонні вежі-донжони</i></b>, побудовані з каменю або цегли. </li> </ul> 
<p style="text-align: left;"><b><a name="bkmk:5"></a>5.&nbsp;Образотворче мистецтво</b></p> 
<ul> 
<li><b> 
<img src="/images/uh7a/Thumbnails/21_220.jpg" align="right" border="1" width="100">
</b>З-поміж пам&rsquo;яток тогочасного образотворчого мистецтва найбільше вражають монументальні зображення &ndash; <b><i>мозаїки</i></b> та <b><i>фрески</i></b>, якими оздоблювалися храми. </li> 
<li>Шедеврами світового рівня є <b><i>мозаїки Софійського та Михайлівського соборів у Києві.</i></b> Техніка виконання мозаїк, а також їхні художні особливості зазнали впливу візантійських традицій, проте дослідники переконані, що їх творили й руські майстри. </li> 
<li>Ще більшою самобутністю відзначалися руські <i>фрески</i> &ndash; основний вид тогочасного монументального малярства. </li> 
<li>Як і мозаїки, фрески в руських храмах творилися за візантійськими традиціями.</li> 
<li>Крім мозаїк і фресок, храми оздоблювали <b><i>іконами</i></b>.</li> 
<ul> 
<li>Перші ікони привозили на Русь із Візантії. Траплялося таке й пізніше. Так, шанованою на Русі була <b>ікона Вишгородської Богоматері</b><i>. </i></li> 
<li>Її привезли в середині 12&nbsp;ст. із Константинополя. </li> 
<li>Вона прикрашала храм святих Бориса і Гліба у Вишгороді, звідки князь Андрій Боголюбський 1155&nbsp;р.&nbsp;вивіз її до Владимира-на-Клязьмі.</li> </ul> 
<li>У 2000 році на Волині віднайшовся ще один шедевр константинопольського малярства 11<i>&ndash;</i>12&nbsp;ст. <i>&ndash; </i>Холмська ікона Богородиці. </li> 
<li>Джерела зберегли відомості про одного із найперших руських iконописцiв &ndash; київського майстра <b><i>Алiпiя. </i></b></li> 
<li>Від нього бере свій початок славетна малярська школа Києво-Печерського монастиря. </li> 
<li>Унікальною пам'яткою цього малярського осередку є<b><i> ікона Богородиці зі святими Антонієм та Феодосієм Печерськими</i></b>, яку за найсучаснішими дослідженнями датують початком 12&nbsp;ст. </li> </ul> 
<table id="table1" width="100%"> 
<tbody> 
<tr> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> </tr> </tbody> </table> 
<p><i>Традиційність тогочасного образотворчого мистецтва пов&rsquo;язана із його церковним характером, адже мозаїками, фресками та іконами оздоблювалися храми. Здебільшого на них зображували Ісуса Христа, Богоматір, святих апостолів, мучеників, біблійні сцени тощо. Для кожного з таких зображень існували церковні приписи, виражені у певній іконографічній традиції. Адже головним завданням, поставленим тоді перед мистецтвом, було наочне розкриття мистецькими засобами провідних ідей християнської віри. </i></p> 
<ul> 
<li>Із часом, особливо за доби роздробленості та монгольського лихоліття, зв&rsquo;язки руського іконопису&nbsp;з візантійською традицією почали слабнути. </li> 
<li>Руські художники, не відкидаючи візантійських приписів, дедалі впевненіше творили власну іконописну школу. </li> 
<li>Найвидатнішою і найхарактернішою пам&rsquo;яткою малярської культури княжої України в іконописі є віднайдена в середині 80-х&nbsp;рр.&nbsp;20&nbsp;ст. й повернута із забуття завдяки реставрації <b><i>ікона Богородиці </i></b>(остання третина 13&nbsp;ст.) <b><i>з Успенської церкви в селі Дорогобужі</i> </b>на Волині<b>. </b></li> 
<li>Відомою іконою українського малярства першої половини 14&nbsp;ст. <b><i>є Богородиця з Покровської церкви в Луцьку.</i></b></li> </ul> 
<p><b><a name="bkmk:6"></a>6.&nbsp;Книжкова мініатюра</b></p> 
<ul> 
<li>Шедевром світового мистецтва є<i> мініатюри <b>&laquo;Остромирова Євангелія&raquo;</b> (1056&ndash;1057&nbsp;рр.).</i> </li> 
<ul> 
<li>Книгу прикрашено численними ініціалами, заставками й трьома сторінковими мініатюрами зі зображенням євангелістів Іоана, Марка й Луки.</li> </ul> 
<li>Цікавим прикладом мистецтва книжкової мініатюри є <b><i>&laquo;Ізборник Святослава&raquo; 1073&nbsp;р.</i></b></li> 
<ul> 
<li>На другому аркуші цієї книги, вміщено мініатюру, на якій зображено <i>князя Святослава Ярославича</i> із сім&rsquo;єю. </li> 
<li>В "Ізборнику" є багато й інших різноманітних малюнків. Так на полях зображено знаки зодіаку: Стрілець, Діва, Єдиноріг, Рак тощо. </li> </ul> 
<li>Цінною пам'яткою давньоруського книжкового малярства є сторінкові мініатюри, вшиті у латинський рукопис кінця 10&nbsp;ст. &ndash; <b><i>Трірський Псалтир</i></b>.</li> 
<ul> 
<li>Цю книгу привезла на Русь польська принцеса Гертруда, коли виходила заміж за великого київського князя Ізяслава Ярославича. </li> 
<li>Між 1078 &ndash; 1087&nbsp;рр.&nbsp;рукопис було доповнено молитвами за сина Гертруди Ярополка, а також п'ятьма новими мініатюрами із портретами князівської родини.</li> </ul> </ul> 
<p><b>
<img src="/images/uh7a/Thumbnails/21_225.jpg" border="1" width="69">
 
<img src="/images/uh7a/Thumbnails/21_175.jpg" border="1" width="61">
 
<img src="/images/uh7a/Thumbnails/21_224.jpg" border="1" width="90">
 
<img src="/images/uh7a/Thumbnails/21_Evang.jpg" border="1" width="75">
</b></p> 
<p><b><a name="bkmk:7"></a>7.&nbsp;Золотарство</b></p> 
<ul> 
<li>Одним із найпоширеніших видів металообробного ремесла було <b><i>художнє литво</i></b>. </li> 
<li>Давньоруські майстри відливали безліч предметів &ndash; від малесеньких ґудзиків до церковних дзвонів. </li> 
<li>Прикладом художнього литва є велике мідне панікадило, знайдене в Києві на Подолі. </li> 
<li>Значного поширення на руських теренах набули кування та карбування міді, срібла й золота. </li> 
<li>Прикладом майстерного карбування є ікона апостола Павла, знайдена у Софійському соборі. Ікону виконано на дуже тонкій мідній платівці та вкрито позолотою. </li> 
<li>Полюбляли руські золотарі оздоблювати свої вироби інкрустацією золотом і сріблом. </li> 
<li>Золотарські вироби прикрашали також черню, сканню, позолотою. Втім, у найкоштовніших речах поєднувалося кілька технік оздоблення. </li> 
<li>З-поміж прикрас найпопулярнішими були браслети, колти, персні.</li> 
<li>Та найдивовижнішим витвором руських золотарів були <b><i>перегородчасті емалі</i></b>.</li> 
<ul> 
<li>Техніка емалей прийшла на Русь із Візантії та була дуже складною. </li> 
<li>Про художню довершеність київських емалей свідчать, зокрема, <b><i>золоті колти.</i></b> </li> </ul> 
<li>Унікальними виробами золотарського мистецтва є дві <b><i>золоті діадеми</i></b> з князівського парадного вбрання, знайдені у с. Сахнівці Черкаської області та Києві.</li> </ul> 
<p><b>
<img src="/images/uh7a/Thumbnails/21_Koltu.jpg" border="1" width="28">
 
<img src="/images/uh7a/Thumbnails/21_2.jpg" border="1" width="100">
 
<img src="/images/uh7a/Thumbnails/21_1.jpg" border="1" width="75">
 
<img src="/images/uh7a/Thumbnails/21_Kvadr.jpg" border="1" width="100">
</b></p> 
