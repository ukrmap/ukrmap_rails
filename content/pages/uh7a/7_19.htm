<h1>Політичний, соціальний устрій і господарське життя Київської Русі та Галицько-Волинської держави</h1> 
<p><b>План викладу</b></p> <ol> 
<li><a href="#bkmk:1">Політичний устрій Київської Русі та Галицько-Волинської держави.</a></li> 
<li><a href="#bkmk:2">Соціальний устрій Київської Русі та Галицько-Волинської держави.</a></li> 
<li><a href="#bkmk:3">Форми землеволодіння.</a></li> 
<li><a href="#bkmk:4">Феодальні повинності.</a></li> 
<li><a href="#bkmk:5">Господарське життя.</a></li> </ol> 
<p><b>Основний виклад</b></p> 
<p><b><a name="bkmk:1"></a>1. Політичний устрій Київської Русі та Галицько-Волинської держави</b></p> 
<p style="text-align: center;"><b>Влада князя</b></p> 
<ul> 
<li><b> 
<img src="/images/uh7a/Thumbnails/19_1213.jpg" align="right" border="1" width="62">
</b>Найбільшу владу і в Київській Русі, і в Галицько-Волинській державі мали князі. </li> 
<li>Князі опікувалися законодавством і судочинством, керували військом, ухвалювали рішення про оборону країни, беручи безпосередню участь у воєнних походах. </li> 
<li>Вони налагоджували відносини зі сусідніми державами, укладали мир або оголошували війну. </li> 
<li><b><i>Отже, послуговуючись сучасною термінологією, кажемо, що князь на руських землях був головою держави; він уособлював спокійне, звичайне життя всього суспільства. </i> </b></li> 
<li>Князівську владу передавали від батька до сина, тобто вона була <b><i>спадковою</i></b>. </li> 
<li>З усіх князів київський князь мав найбільшу владу; решта князів корилася йому як найстаршому, найавторитетнішому. Такі <i>міжкнязівські відносини називають <b>васалітетом</b></i>, <i>а форму державного правління </i>&ndash; <b><i>монархією</i></b>. </li> </ul> 
<p><i>Політичний устрій Київської Русі та Галицько-Волинського князівства дослідники визначають як <b>монархо-федеративний</b>. </i></p> 
<p style="text-align: center;"><b>Ради при князях</b></p> 
<ul> 
<li><b> 
<img src="/images/uh7a/Thumbnails/19_297.jpg" align="right" border="1" width="69">
</b>Крім князів, державну владу в руських землях здійснювали <b><i>ради при князях, князівські з&rsquo;їзди, віча.</i></b></li> 
<li>За сильної князівської влади роль ради була формальною; відповідно, коли князівська влада була слабшою, рада здобувала більшу вагу. </li> 
<li>Так, важливу роль відігравала боярська рада в Галицькому князівстві. </li> 
<li>Проте, хоч би якими впливовими були боярські ради, вони воліли мати при собі нехай і слухняного, а все-таки князя.</li> </ul> 
<p style="text-align: center;"><b>З&rsquo;їзди князів</b></p> 
<p>Неабиякі повноваження мали князівські з&rsquo;їзди. Їх збирали нерегулярно і далеко не всі рішення таких зібрань було втілено у життя, проте питання, що їх обговорювали на з'їздах, мали здебільшого загальнодержавне значення.</p> 
<ul> 
<li>Особливо болючим питанням, що обговорювалося на князівських з&rsquo;їздах, було питання захисту від половців. Тут князі виявляли рішучість і одностайність. </li> </ul> 
<p style="text-align: center;"><b>Віча</b></p> 
<ul> 
<li>Збирали віча ще давні слов&rsquo;яни. Давньослов'янські віча &ndash; це збори всієї громади для вирішення найважливіших питань її життя. </li> 
<li>Віча ж часів Київської Русі та Галицько-Волинської держави, були зборами можновладців &ndash; впливових бояр, дружинників, заможного купецтва, і в цьому їхня відмінність від давніх віч. </li> </ul> 
<p><b><a name="bkmk:2"></a>2. Соціальний устрій Київської Русі та Галицько-Волинської держави</b></p> 
<p><b>На верхівці соціальної піраміди руського суспільства</b> були <b><i>князі.</i></b></p> 
<ul> 
<li>Князі обіймали найбільшу владу в державі. </li> 
<li>Князем у руських землях міг бути лише представник родини Рюриковичів. </li> 
<li>Головою держави і найвпливовішим князем був великий князь київський. </li> 
<li>У столицях земель-князівств сиділи удільні князі. Кожне князівство, у свою чергу, поділялося на дрібні волості, якими теж правили князі. </li> 
<li>Тільки син князя міг бути князем. </li> </ul> 
<p><b>Крім князів, до панівних верств належали <i>бояри.</i></b></p> 
<ul> 
<li><b> 
<img src="/images/uh7a/Thumbnails/19_289.jpg" align="right" border="1" width="72">

<img src="/images/uh7a/Thumbnails/19_301.jpg" align="right" border="1" width="69">
</b>Боярські роди формувалися з місцевої родоплемінної знаті, а також із впливових дружинників, які за військову службу отримували від князів земельні маєтки. </li> 
<li>Разом із князями бояри становили правлячу верхівку держави, князівства. </li> 
<li>Великі бояри ставали воєводами, тисяцькими, а малі &ndash; соцькими, десяцькими, тіунами (управителями маєтків), дворецькими тощо.</li> </ul> 
<p><b>Привілейованою соціальною групою руського суспільства були</b> <b><i>дружинники </i></b>&ndash; професійні вояки.</p> 
<ul> 
<li>Вони брали участь не лише у воєнних походах, а й обіймали певні урядові посади. </li> 
<li>За вірну службу князеві дружинники отримували грошову винагороду, а також землю.</li> </ul> 
<p><b>До привілейованих станів відносять і <i>духівництво.</i></b></p> 
<ul> 
<li>Духівництво було найосвіченішою верствою тогочасного суспільства. </li> 
<li>Духівництво поділялося на верхівку (митрополит, єпископи, ігумени монастирів) та рядових священнослужителів. </li> 
<li>Помітну роль у житті відігравали ченці монастирів.</li> </ul> 
<p><b>Середину суспільної піраміди посідали міська заможна верхівка, а також купці та ремісники.</b></p> 
<p><b>На нижніх щаблях соціальної піраміди руського суспільства перебували: <i>смерди, люди, закупи, рядовичі, челядь, наймити, холопи, ізгої</i>.</b></p> 
<ul> 
<li><b> 
<img src="/images/uh7a/Thumbnails/19_275.jpg" align="right" border="1" width="73">
</b>Найчисленніша група тогочасного населення &ndash; <b><i>селяни-смерди</i></b>. Вони були особисто вільними, мали власне господарство, землю, мешкали в князівських селах і платили князеві данину. </li> 
<li>Селян у писемних джерелах названо ще й просто &laquo;<b><i>люди</i></b>&raquo; &ndash; здебільшого мешканців сільських общин.</li> 
<li>Якщо смерд через якісь обставини втрачав власне господарство, то він міг позичити гроші &ndash; &laquo;купу&raquo; у феодала, але цю позику мусив відробити. Отож, селянин, який працював &laquo;за купу&raquo; в господарстві пана, звався &laquo;<b><i>закупом</i></b>&raquo;. </li> 
<li>Відпрацювавши борг, такий тимчасово залежний селянин ставав вільним. </li> 
<li>Різновидом закупів були й <b><i>рядовичі</i></b>, адже обставини перетворення смерда на закупа закріплювалися в договорі-ряді. Звідси й витлумачують назву &laquo;рядович&raquo;.</li> 
<li>До багатьох русичів застосовували назву <b><i>&laquo;наймит&raquo;, &laquo;челядин&raquo;. </i></b></li> 
<ul> 
<li>Якщо наймити працювали в умовах наймання, залишаючись особисто вільними, то челядь була невільною &ndash; її продавали, дарували, передавали у спадщину. </li> 
<li>До челяді потрапляли здебільшого полонені.</li> </ul> 
<li>У повній власності пана перебували й <b><i>холопи</i></b>. </li> 
<li>Особливу групу населення становили <b><i>ізгої</i></b>. Так називали людей, які з різних причин випадали зі свого звичного середовища, втрачали з ним зв&rsquo;язок. </li> </ul> 
<p><b><a name="bkmk:3"></a>3. Форми землеволодіння</b></p> 
<ul> 
<li>Місце верств у суспільній піраміді визначалося великою мірою їхнім правом на землю. </li> 
<li><b><i>Основними землевласниками</i></b> тоді були <i>князі</i>. </li> 
<li>Великий князь київський вважався головним власником землі. </li> 
<li>Залежні від нього удільні князі володіли окремими землями. </li> 
<li>Ще меншими територіями володіли волосні князі та бояри.</li> 
<li>Значні земельні маєтності мала православна церква. </li> 
<li>Крім земель, що перебували в приватній власності, лишалася, постійно скорочуючись, незначна частина земель, що ними володіли сільські громади.</li> 
<li>Поступово склалося <b><i>вотчинне землеволодіння, </i></b>яке передбачало закріплення тих або тих територій за певною гілкою князівського роду. </li> 
<li>Норми отчинного землеволодіння без кінця порушувалися силою зброї.</li> </ul> 
<table width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<p><b><i>Дослідники стверджують, що в Київській Русі та Галицько-Волинській державі були дві основні форми феодального землеволодіння: умовне &ndash; помістя і безумовне &ndash; отчина. </i> </b></p> 
<p><b><i>Впродовж століть вони співіснували, хоча їх частка у різні історичні періоди була різною. У перші століття історії переважало помісне землеволодіння; за часів роздробленості &ndash; вотчинне.</i></b></p> 
<p><b><a name="bkmk:4"></a>4. Феодальні повинності</b></p> 
<ul> 
<li>Тягар феодальних повинностей лягав на плечі <i>селян</i>. </li> 
<li>Працюючи на землі землевласника, вони мусили або <i>певний час працювати на феодала,</i> або <i>віддавати йому частину продуктів,</i> вироблених у власному господарстві, чи <i>сплачувати грошовий податок.</i> </li> 
<li>Інша форма повинностей &ndash; <i>відробітки</i>. </li> 
<li>Крім того, сільське населення було змушене брати участь у будівництві міст та укріплень. </li> </ul> 
<p><b><a name="bkmk:5"></a>5. Господарське життя</b></p> 
<ul> 
<li><b> 
<img src="/images/uh7a/Thumbnails/19_182.jpg" align="right" border="1" width="100">
</b>Провідним заняттям руського населення було сільське господарство. </li> 
<li>Чільне місце посідало рільництво<i>.</i> </li> 
<li>Окрім жита й пшениці, руські селяни вирощували різноманітні овочі: капусту, ріпу, огірки, гарбузи, часник, моркву, буряки, цибулю.</li> 
<li>Плекали наші предки й <i>сади</i>, віддаючи перевагу яблуням, грушам, сливам, вишням.</li> 
<li>Важливою галуззю сільського господарства було тваринництво: русичі розводили велику рогату худобу, свиней, овець, коней. У сільськогосподарських роботах застосовували коней. </li> 
<li>Значного поширення набули й сільськогосподарські промисли: мисливство, рибальство та бджільництво. За тих часів існували навіть окремі села, мешканці яких спеціалізувалися на певному промислі.</li> 
<li>За підрахунками дослідників у 13&nbsp;ст. в Київській Русі ремісники знали не менше 78 спеціальностей. </li> 
<li>Провідною галуззю ремісничого виробництва був <i>видобуток заліза</i>. </li> 
<li>Залізо руські майстри-металурги добували з болотяної руди, що її плавили в спеціальних сиродутних горнах. </li> 
<li>Надзвичайного поширення набуло й залізоробне ремесло. </li> 
<li><b> 
<img src="/images/uh7a/Thumbnails/19_178.jpg" align="right" border="1" width="100">
</b>На 12&ndash;13&nbsp;ст. припав розквіт склоробства. </li> 
<li>Склоробні майстерні виготовляли матеріал для мозаїк &ndash; смальту, віконне скло, посуд, скляні браслети, персні, намиста, багато інших речей.</li> 
<li>Поважною справою було й гончарство. </li> 
<li>Крім названих, розвивалися й інші ремесла: обробка кістки, дерева й каменю, виготовлення цегли та вапна, кравецьке, шевське, обробка шкур, ткацьке тощо.</li> 
<li>Щодо організації ремісничого виробництва, то дослідники зазначають, що за формою воно було <i>отчинним,</i> коли залежні ремісники працювали у маєтках землевласників, <i>вільним</i> і <i>державним</i>, коли організатором ремісничого виробництва виступала князівська влада.</li> 
<li>Розвиток торгівлі був неможливий без обігу грошей. </li> 
<li>Спершу на руських землях ходили карбовані гроші інших держав &ndash; здебільшого <i>арабські </i>та<i> візантійські монети</i>.</li> 
<li>Першим почав карбувати власну монету Володимир Великий &ndash; <b><i>срібники </i></b>та<b><i> златники</i></b>. </li> 
<li><b> 
<img src="/images/uh7a/Thumbnails/19_grivn1.jpg" align="right" border="1" width="35">

<img src="/images/uh7a/Thumbnails/19_179.jpg" align="right" border="1" width="97">
</b>Від середини 11&nbsp;ст. набули поширення <i>гроші у вигляді зливків срібла усталеної ваги та форми </i>&ndash; <b><i>гривні</i></b>. </li> 
<li>На наших теренах були відомі гривні двох видів &ndash; київські шестикутні та чернігівські плескаті. </li> 
<li>Осередками ремесла й торгівлі за часів Київської Русі та Галицько-Волинської держави були міста. </li> 
<li>За підрахунками вчених, на середину 13&nbsp;ст. було щонайменше 54 міста в Київській землі, 75 &ndash; в Чернігівській, 28 &ndash; в Переяславській, 94 &ndash; у Волинській, 46 &ndash; в Галицькій. </li> 
<li>До монгольської навали</li> 
<ul> 
<li>у&nbsp;Києві мешкало більше 50 тис., </li> 
<li>у&nbsp;Галичі та Чернігові не менше 35&ndash;40 тис., </li> 
<li>у Володимирі, Василеві жило близько 20 тис., </li> 
<li>Переяславі та Білгороді &ndash; близько 15 &ndash; 17 тис., </li> 
<li>Вишгороді &ndash; близько 12 тис.,</li> 
<li>Новгород-Сіверському, Луцьку, Перемишлі, Любечі жило по 3&ndash;5 тис. жителів,</li> 
<li>у більшості міст &ndash; від 300 до 1 тис. мешканців.</li> </ul> 
<li>Часом бурхливого народження міст дослідники називають другу половину 11&ndash;13&nbsp;ст.</li> </ul> 
