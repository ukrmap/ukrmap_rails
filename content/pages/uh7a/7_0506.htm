<h1>Давні слов&rsquo;яни</h1> 
<h1>План викладу </h1> <ol> 
<li><a href="#bkmk:1">Речові слов&rsquo;янські пам&rsquo;ятки.</a></li> 
<li><a href="#bkmk:2">Писемні джерела про слов&rsquo;ян.</a></li> 
<li><a href="#bkmk:3">Суспільне життя.</a></li> 
<li><a href="#bkmk:4">Господарство давніх слов&rsquo;ян.</a></li> 
<li><a href="#bkmk:5">Слов&rsquo;яни під час Великого переселення народів. Під владою ґотів і гунів. Воєнні походи слов&rsquo;ян проти Візантії. Переселення на Балканський півострів. Розселення слов&rsquo;янських племен вздовж Дунаю. Розселення на північ. Зародження сучасних східнослов&rsquo;янських народів.</a></li> 
<li><a href="#bkmk:6">Витоки українського народу.</a></li> </ol> 
<p><b>Основні поняття та терміни</b></p> 
<p><b><i>Давні слов'яни</i></b> &ndash; група племен, які належали до індоєвропейської спільності &ndash; предки сучасних слов&rsquo;янських народів Східної, Центральної і Південної Європи.</p> 
<p><b><i>Слов'яни</i></b> &ndash; велика група європейських народів, об'єднаних близькістю мов і спільним походженням. У мовному відношенні усталений поділ на східних (українці, білоруси, росіяни), західних (поляки, чехи, словаки, лужичани) і південних (болгари, македонці, хорвати, словенці, боснійці, чорногорці, серби). Слов'янські мови належать до індоєвропейської мовної сім'ї.</p> 
<p><b><i>Велике переселення народів &ndash; </i></b>грандіозні<b><i> </i></b>етнічні переселення, які відбулися в Європі у 4&ndash;6&nbsp;ст. Спричинене гунською навалою <i>Велике переселення народів<b> </b></i>викликало утворення ряду варварських королівств &ndash; ґотів, вандалів, бургундів, франків, лангобардів та інших. Велике розселення народів призвело і до так званого <b><i>Великого розселення слов'ян</i></b>.</p> 
<p><b><i>Велике розселення слов&rsquo;ян</i></b> відбулося в Європі у 6&ndash;7&nbsp;ст., коли слов&rsquo;янські племена з&rsquo;являються у Подунав&rsquo;ї, у глибинних районах Балканського півострова &ndash; на півдні, на заході доходять до Ельби та балтійського узбережжя; на північному сході заселяють верхів&rsquo;я Дону й Волги. Внаслідок <b><i>Великого розселення слов&rsquo;ян</i></b> був започаткований поділ слов&rsquo;ян на етнічні групи, що започаткував формування сучасних слов&rsquo;янських народів.</p> 
<p><b><i>Візантія, Візантійська імперія</i></b> &ndash; держава, що існувала у східній частині Римської імперії від кінця 4 до середини 15&nbsp;ст. Свою назву здобула від давньої колонії на узбережжі Босфору &ndash; Візантія, на місці якого імператор Константин у 330 р. заснував столицю держави &ndash; Константинополь. Візантія вважалася наступницею Римської імперії, тому візантійці називали себе римлянами &ndash; &laquo;ромеями&raquo;, а свою державу &laquo;ромейською&raquo;. Офіційною мовою в 4&ndash;6&nbsp;ст. була латина, а потім грецька.</p> 
<p><b><i>Ґоти</i></b><i> </i>&ndash; загальна назва етнополітичного об&rsquo;єднання германських племен першої половини І&nbsp;тис. н.е. Вихідці зі Скандинавії, які на початку нашої ери переселилися до Прибалтики, а згодом просунулися на південний схід аж до узбережжя Чорного та Азовського морів. Тут створили племінний союз, так звану Ґотську державу, розгромлену гунами у 5&nbsp;ст.</p> 
<p><b><i>Гуни</i> </b>&ndash; Тюркомовний народ, який прикочував у степи України з території Монголії та Китаю, замінивши іраномовних кочовиків, і відкрив епоху Великого переселення народів, у процесі якого значною мірою сформувалася сучасна етнічна карта Європи.</p> 
<p><b><i>Авари</i></b> &ndash; великий союз кочових племен тюркського походження. У 6&nbsp;ст. прийшли з Азії через українські землі на Дунай і створили там свою державу Аварський каганат.</p> 
<p><b> 
<img src="/images/uh7a/Thumbnails/0506_195.jpg" align="left" border="1" width="71">
<i>Венеди </i></b>&ndash;<b> </b>найдавніша назва слов&rsquo;ян, під якою вони згадуються в античних джерелах І&nbsp;ст. та відповідно&nbsp; найдавніше слов'янське етноплемінне об'єднання. На той час венеди займали землі між Прип'яттю на півночі, Віслою на заході та Середньою Наддністрянщиною на півдні, без чіткого визначення східних рубежів.</p> 
<p><b> 
<img src="/images/uh7a/Thumbnails/0506_203.jpg" align="right" border="1" width="75">
<i>Анти</i> </b>&ndash;<b> </b>етноплемінне об&rsquo;єднання давніх слов&rsquo;ян, котре займало територію між Дністром та Дніпром. Археологічним відповідником антів є пеньківська культура. У 6&nbsp;ст. анти разом із іншими слов'янськими племенами брали активну участь у колонізації Балканського півострова, у війнах слов'ян проти Візантії. Остання письмова згадка про антів датується 602 р. у зв'язку з походом аварського карального загону з метою їх винищення. Проте археологічні матеріали свідчать, що поселення антів та їхніх нащадків існували і після того &mdash; протягом усього 7&nbsp;ст. Разом із іншими ранньослов'янськими групами анти причетні до етногенезу східних, західних та південних слов'ян.</p> 
<p><b><i>Склавини</i> </b>&ndash;<b> </b>етноплемінне об&rsquo;єднання давніх слов&rsquo;ян, котре займало територію між Дністром і Дунаєм. Археологічним відповідником склавинів є празько-корчацька культура.</p> 
<p><b>Хронологія</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>4&ndash;6&nbsp;ст.</i></p> </td> 
<td> 
<p style="text-align: left;"><i>Велике переселення народів</i></p> </td> </tr> 
<tr> 
<td> 
<p style="text-align: right;"><i>6&ndash;7&nbsp;ст.</i></p> </td> 
<td> 
<p style="text-align: left;"><i>Велике розселення слов'ян</i></p> </td> </tr> </tbody> </table> 
<p align="left"><b> Основний виклад</b></p> 
<p><b><a name="bkmk:1"></a>1.&nbsp;Речові слов&rsquo;янські пам&rsquo;ятки</b></p> 
<ul> 
<li><b> 
<img src="/images/uh7a/Thumbnails/0506_66.jpg" align="right" border="1" width="100">

<img src="/images/uh7a/Thumbnails/0506_65.jpg" align="right" border="1" width="100">
</b>Витоки слов&rsquo;янства археологи вбачають іще в землеробських племенах Лісостепу, що їм доводилося боронитися від войовничих кіммерійців.</li> 
<li>Та було б хибним стверджувати, буцімто чорноліське населення &ndash; слов&rsquo;яни. Йдеться лише про зародження якихось ознак духовного життя, побуту й господарства, притаманних за пізніших часів слов&rsquo;янам.</li> 
<li>Століття за століттям &ndash; і в археологічних культурах лісостепової частини України таких ознак стає більше, що дає змогу дослідникам називати нашу землю <b><i>прабатьківщиною слов&rsquo;ян</i></b>.</li> 
<li>Безсумнівно, одначе, що за умов постійної зміни місць мешкання різними народами, як це траплялося зазвичай за давніх часів, предки слов&rsquo;ян і собі мандрували, опановуючи значні території та проживаючи там разом з іншими народами.</li> 
<li>Тож не дивно, що багато вчених зародження слов&rsquo;ян пов&rsquo;язують із ширшими теренами &ndash; <b><i>від Одри до Дніпра</i>.</b></li> </ul> 
<p><b>Особливості речових пам&rsquo;яток давніх слов&rsquo;ян</b></p> 
<ul> 
<li>Поселення давніх слов&rsquo;ян розташовувалися групами на близькій відстані одне від одного на берегах річок. </li> 
<li>За житла в них правили напівземлянки або землянки із плетеними чи складеними зі зрубаних стовбурів стінами і вогнищем, а від 5&nbsp;ст. н. е. &ndash; з кам&rsquo;яною піччю на долівці. </li> 
<li>Померлих одноплеменців праслов&rsquo;яни та слов&rsquo;яни здебільшого спалювали. </li> 
<li>Керамічні вироби ліпили руками, без допомоги гончарного круга, зрідка оздоблюючи різними візерунками.</li> </ul> 
<p><b> 
<img src="/images/uh7a/Thumbnails/0506_196.jpg" align="right" border="1" width="37">
<i>Від початку 1-го&nbsp;тис. н. е. кількість слов&rsquo;янських пам&rsquo;яток невпинно зростала, проте археологам досі не пощастило відкрити археологічну культуру до 5&nbsp;ст., яка повністю належала б праслов&rsquo;янським чи слов&rsquo;янським племенам.</i></b></p> 
<ul> 
<li><b> 
<img src="/images/uh7a/Thumbnails/0506_198.jpg" align="right" border="1" width="49">
</b>До 5&nbsp;ст. слов&rsquo;янські пам&rsquo;ятки входили до складу археологічних культур поряд із пам&rsquo;ятками інших народів. Так, на межі ер їх вирізняють у двох культурах: <b><i>зарубинецькій</i></b>, що охоплювала терени України та Білорусі, та <b><i>пшеворській</i></b>, поширеній на території Польщі. </li> 
<li>У <i>зарубинецькій</i> культурі слов&rsquo;янські пам&rsquo;ятки є основними за наявності балтських і германських. У <i>пшеворській</i> вони незначні поряд із основними германсько-кельтськими.</li> 
<li>У 3&nbsp;ст. н. е. на території України за участю слов&rsquo;янських племен виникла <b><i>черняхівська культура</i></b>, яка охопила землі між Прип&rsquo;яттю і Десною на півночі та Чорним морем і Дунаєм на півдні. Поряд зі слов&rsquo;янами її творили племена ґотів, скіфо-сарматів, фракійців тощо.</li> 
<li>Власне слов&rsquo;янські археологічні культури в лісостеповій частині Південно-Східної Європи постали <b><i>в 5&ndash;6&nbsp;ст. н. е</i></b>. </li> </ul> 
<p><b><a name="bkmk:2"></a>2. Писемні джерела про слов&rsquo;ян</b></p> 
<ul> 
<li><b> 
<img src="/images/uh7a/Thumbnails/0506_201.jpg" align="right" border="1" width="76">
</b>Мешкаючи на віддалених від виру тогочасної європейської історії територіях і не маючи власної писемності, слов&rsquo;яни досить пізно потрапили на сторінки книжок. </li> 
<li>Найдавніші свідчення про них відносять до початку нової ери. Вони належать римським історикам 1&ndash;2&nbsp;ст. Плінію Старшому, Тацитові та географові Птолемею (2&nbsp;ст.). </li> 
<li>Усі троє називали слов&rsquo;ян <b><i>венедами</i></b> і розповідали про них як про окремий народ, що мешкав на схід від Вісли, в оточенні германців, фракійців, сарматів, балтів. </li> 
<li><b> 
<img src="/images/uh7a/Thumbnails/0506_207.jpg" align="right" border="1" width="73">
</b>На думку археологів, саме венедам відповідають зарубинецька та черняхівська археологічні культури у їхній слов&rsquo;янській частині. </li> 
<li>Птолемей, між іншим, з-поміж венедів називав також племена ставанів. У цій назві дехто з мовознавців вбачає перекручену самоназву &laquo;слов&rsquo;яни&raquo;. </li> 
<li>Загалом свідчення римських істориків &ndash; скупі на факти й досить суперечливі. </li> 
<li>Докладніше розповідають про слов&rsquo;ян джерела 6&nbsp;ст. й наступних століть. Велику увагу їм, зокрема, приділив автор історії ґотів Йордан у книзі &laquo;Про походження та діяння гетів&raquo; (інша назва тієї книги &ndash; &laquo;Гетика&raquo;) 551 р. <i>&laquo;Ці венеди походять від одного кореня і сьогодні відомі під трьома назвами: <b>венедів, антів, склавинів</b>&hellip;&raquo; &ndash; </i>говорив<i> </i>Йордан про слов&rsquo;ян.</li> </ul> 
<p><b> 
<img src="/images/uh7a/Thumbnails/0506_Fib2.jpg" align="left" border="1" width="51">

<img src="/images/uh7a/Thumbnails/0506_Fib1.jpg" align="left" border="1" width="58">
</b>Назви <b><i>&laquo;склавини&raquo;</i></b> та <b><i>&laquo;анти&raquo;</i></b> щодо слов&rsquo;ян поряд із назвою &laquo;венеди&raquo; трапляються і в інших джерелах. Вони засвідчують поділ давніх слов&rsquo;ян на різні племінні об&rsquo;єднання. <b><i>Так, за Йорданом, венеди мешкали в басейні Вісли, анти &ndash; у Подніпров&rsquo;ї, склавини між Дністром і Дунаєм.</i></b></p> 
<p>На думку археологів, було ще одне племінне об&rsquo;єднання слов&rsquo;ян, що мешкало у верхній течії Дніпра. Та через віддаленість тих племен від римсько-візантійського світу їхня назва, нехай і умовна, не збереглася.</p> 
<p><i>Про походження назв, що їх уживали щодо слов&rsquo;ян давні історики-чужинці, українські вчені дотримуються такої думки: дві з них &ndash; <b>венеди</b> та <b>анти</b> &ndash; є іншомовними (перша &ndash; германського, друга &ndash; іранського походження); третя, <b>склавини,</b> &ndash; видозмінена самоназва &laquo;слов&rsquo;яни&raquo;. Отож, етнонім &laquo;слов&rsquo;яни&raquo; вживається в джерелах від 6&nbsp;ст.</i></p> 
<p><b><a name="bkmk:3"></a>3.&nbsp;Суспільне життя</b></p> 
<ul> 
<li><b> 
<img src="/images/uh7a/Thumbnails/0506_211.jpg" align="right" border="1" width="71">

<img src="/images/uh7a/Thumbnails/0506_68.jpg" align="right" border="1" width="78">
</b>Археологічні знахідки не заперечують цих свідчень, а навпаки &ndash; переконують, що слов&rsquo;яни від самого початку своєї історії виступали як окремі, хоч і споріднені, більші чи менші групи &ndash; <b><i>об&rsquo;єднання родів &ndash; </i></b>племена, союзи племен. </li> 
<li><b><i>Племена</i></b> очолювали обрані громадою <b><i>вожді.</i></b> Вождів обирали з-поміж вихідців із найзаможніших сімей. </li> 
<li>Саме <b><i>за вождями закріплювалася верховна влада</i></b>, до повноважень якої належали перерозподіл додаткової продукції, що вироблялася, організація оборони під час воєнних подій, спорядження військових дружин тощо. Згодом влада вождів стала спадковою. </li> 
<li>Коли з&rsquo;являлася потреба боронитися від сильного ворога, слов&rsquo;янські племена об&rsquo;єднувались у <b> <i>великі військові союзи</i></b>. Прикладом такого союзу може бути антське об&rsquo;єднання.</li> </ul> 
<p> 
<table width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table></p> 
<p><b><i>Утворення великих союзів племен учені вважають таким рівнем суспільних відносин, що передує державі. Отже, давні слов&rsquo;яни в 5&ndash;7&nbsp;ст. упритул наблизилися до створення держави. </i></b></p> 
<ul> 
<li><b> 
<img src="/images/uh7a/Thumbnails/0506_Lancug.jpg" align="right" border="1" width="61">
</b>Про переддержавний рівень суспільних відносин у давніх слов&rsquo;ян свідчить влаштування ними своїх поселень. Менші з поселень скупчувалися навколо більших &ndash; своєрідних племінних центрів. </li> 
<li>Останні були й ремісничими осередками. Згодом такі великі поселення перетворювалися на <b><i>укріплені городища.</i></b> </li> 
<li>Залишки <b><i>великого слов&rsquo;янського міжплемінного центру</i></b> археологи знайшли, приміром, на Волині &ndash; це <b><i>Зимненське городище</i></b>. </li> 
<li>Про досить складні суспільні відносини у слов&rsquo;ян, формування в них <b><i>племінної верхівки</i></b> &ndash; еліти &ndash; свідчать джерела 6&nbsp;ст.</li> 
<li>Так, в одному з них підкреслюється, що у слов&rsquo;ян багато вождів. Інший автор, згадуваний уже ґотський історик Йордан, розповів про розправу ґотського короля над слов&rsquo;янським ватажком Божем, його синами та 70 прибічниками-старійшинами. </li> 
<li>Не суперечать розповідям давніх істориків і археологічні знахідки скарбів на слов&rsquo;янських територіях, володіли якими за життя, безперечно, найзаможніші та наділені владою представники слов&rsquo;янських племен. </li> 
<li>З-поміж таких пам&rsquo;яток і <b><i>Мартинівський скарб</i></b>, що, за припущеннями вчених, належав комусь із антських вождів.</li> 
<li>Багато свідчень вказує на особливу роль у житті слов&rsquo;ян спільних рад, на яких ухвалювалися найважливіші рішення. &laquo;<i>Ці племена, склавини й анти, не підлягають одній людині,</i> &ndash; писав у 6&nbsp;ст. Прокопій Кесарійській, &ndash; <i>а з давніх-давен живуть у демократії, тому про все, що для них корисне чи шкідливе, вони обмірковують спільно&raquo;.</i></li> </ul> 
<p><b> 
<img src="/images/uh7a/Thumbnails/0506_Srkon.jpg" border="1" width="100">
 
<img src="/images/uh7a/Thumbnails/0506_Srfig.jpg" border="1" width="59">
</b></p> 
<p><b><a name="bkmk:4"></a>4. Господарство давніх слов&rsquo;ян</b></p> 
<ul> 
<li>Давні слов&rsquo;яни жили зі <b><i>землеробства</i></b> та <b><i>осілого скотарства</i></b>. </li> 
<li>Вони вирощували просо, ячмінь, пшеницю, жито, овес, льон і коноплі, віддаючи перевагу ярим сортам. </li> 
<li>Сіяти озимину навчились у другій половині 1&nbsp;тис.&nbsp; </li> 
<li>З тварин розводили велику й дрібну рогату худобу, овець, свиней, коней. </li> 
<li>Живучи поміж лісів, у краю річок та озер, слов&rsquo;яни не нехтували тисячолітнім мисливським і рибальським досвідом. </li> 
<li>З-поміж ремесел особливого розвитку досягли <b><i>ливарна справа</i></b> й <b><i>ковальство</i></b>. </li> 
<li>З-поміж ковалів давні слов&rsquo;яни особливо шанували майстрів-ювелірів. </li> 
<li>Своєрідним у слов&rsquo;ян було <b><i>виробництво глиняного посуду</i></b>. </li> 
<li>Тривалий час, навіть після того, як від інших народів було запозичено гончарний круг, кераміка, особливо та, що застосовувалася для приготування їжі, лишалася <b><i>ліпною</i></b>. </li> 
<li>Розквіт гончарного виробництва припав на наших землях на 3&ndash;4&nbsp;ст. &ndash; на часи черняхівської культури. </li> 
<li>Під час Великого переселення народів гончарство занепало, тож гончарний посуд у слов&rsquo;ян поступився перед ліпним аж до 10&ndash;11&nbsp;ст. </li> 
<li>Розвиток торгівлі засвідчують численні знахідки монет різних народів. Слов&rsquo;яни залюбки торгували з населенням Подунав&rsquo;я, Центральної Європи й Прибалтики, а згодом &ndash; із мешканцями римських і візантійських провінцій та античних міст Північного Причорномор&rsquo;я. </li> 
<li>У слов&rsquo;янські землі за тих часів потрапляли посуд, вироби зі скла, бронзи, срібла й золота, вина, олія. </li> 
<li>Натомість вивозилися хутро, мед, віск, шкури, зерно. </li> 
<li>У 6&ndash;7&nbsp;ст. слов&rsquo;янські племена Подніпров&rsquo;я контролювали торгівельний шлях Дніпром, що сполучав Балтійське й Чорне моря.</li> </ul> 
<p><b><a name="bkmk:5"></a>5. Слов&rsquo;яни під час Великого переселення народів</b></p> 
<p>Розселення антів і склавинів відбувалося за часів, знаних в історії як <b><i>Велике переселення народів</i></b>. Перейняті ним, слов&rsquo;яни брали активну участь у воєнних подіях, здобуваючи досвід державного життя, що його згодом втілили у власних державах.</p> 
<p style="text-align: center;" align="center"><b>Під владою ґотів і гунів</b></p> 
<ul> 
<li><b> 
<img src="/images/uh7a/Thumbnails/0506_36.jpg" align="right" border="1" width="82">
</b>У 3&nbsp;ст. <i>ґоти </i>остаточно<i> </i>утвердилися в причорноморських степах. Їхня держава об&rsquo;єднала численні народи тих земель, у тому числі й слов&rsquo;ян-антів. </li> 
<li>Ґотське панування впало під час навали <i>гунів.</i> За їх підтримки анти подолали ґотів.</li> 
<li>У складі гунського об&rsquo;єднання слов&rsquo;яни торували собі шляхи в Подунав'я і на Балкани, виступаючи то як союзники кочовиків, то як їхні підлеглі. </li> 
<li>Найбільшої могутності гуни досягли за часів <b><i>Аттіли</i></b>, та після смерті його в 453 р. швидко знесилились. </li> 
<li>Позбувшись залежності від гунів, слов&rsquo;яни могутнім потоком рушили на землі Візантії. Так було започатковано <b><i>Велике розселення слов&rsquo;ян</i></b>.</li> </ul> 
<p style="text-align: center;" align="center"><b>&nbsp; Воєнні походи слов&rsquo;ян проти Візантії. Переселення на Балканський півострів</b></p> 
<ul> 
<li>Перші самостійні походи слов&rsquo;ян на <b><i>Візантію</i></b><i> </i>відбулися <b><i>наприкінці 5&ndash; початку 6&nbsp;ст.</i></b></li> 
<li><b> 
<img src="/images/uh7a/Thumbnails/0506_180.jpg" align="right" border="1" width="100">
</b>Майже щороку траплялися слов&rsquo;янські воєнні експедиції на Балкани за імператора Юстиніана (527&ndash;565 рр.). </li> 
<li>А після походу 550&ndash;551 рр. почалося масове переселення слов&rsquo;ян-антів на Балкани. Тогочасні джерела свідчать, що, перш ніж закладати поселення, слов&rsquo;яни здійснювали воєнні операції, під час яких руйнували фортеці. </li> 
<li>Наприкінці 6&nbsp;ст.<i> </i>постійні слов&rsquo;янські поселення трапляються скрізь на Балканському півострові. </li> </ul> 
<p><b> 
<img src="/images/uh7a/Thumbnails/0506_215.jpg" align="right" border="1" width="39">
<i>Отож, наслідком воєнних походів проти Візантії сталося переселення слов&rsquo;янських племен на землі Балканського півострова. </i></b></p> 
<ul> 
<li>Наприкінці 6&nbsp;ст. у відносини антів із Візантією втрутилися <b><i>авари</i></b> &ndash; <i>кочовий народ тюркського походження, що утворив свою державу </i>&ndash; <b><i>каганат</i></b> &ndash; у Середньому Подунав&rsquo;ї. </li> 
<li>Потреба протидіяти аварам спонукала колишніх суперників до об'єднання. </li> 
<li>Року 601 анти разом із Візантією виступили проти аварів, на боці яких, одначе, билися склавини. </li> 
<li>Наступного року авари здійснили ще один похід проти антів. </li> 
<li>Тогочасні джерела мовчать про те, хто став переможцем. Проте ім&rsquo;я антів від <b><i>602 р</i></b>. більше не згадувалося. </li> 
<li>Існує думка, що могутній антський військовий союз розпався, а для слов&rsquo;янських племен, що входили до його складу, почався новий етап їхньої історії &ndash; життя на балканських землях, в оточенні інших народів, яке дало початок сучасним південнослов&rsquo;янським народам.<b> </b></li> </ul> 
<p style="text-align: center;" align="center"><b>Розселення слов&rsquo;янських племен на Дунай</b></p> 
<ul> 
<li>Археологічні пам&rsquo;ятки свідчать, що в переселенському потоці на Дунай і Балкани брали участь не лише анти, а й частина склавинських племен. </li> 
<li>І коли анти опанували землями Балкан, оселяючись там досить часто разом із аварами та болгарами, склавини переселялися на береги Дунаю, прокладаючи собі шлях Дунаєм вгору на захід. </li> 
<li>Із часом вони просунулися аж до верхів&rsquo;я Ельби, змішалися зі слов&rsquo;янськими племенами, що просувалися туди з території Польщі, і в оточенні германських племен дали початок сучасним західнослов&rsquo;янським народам.<i> </i></li> </ul> 
<p><b><i>
<u>Зверніть увагу!</u></i></b></p> 
<p><b><i>Поділ слов&rsquo;ян на західних, східних і південних відповідає сучасному станові слов&rsquo;янства. Як зауважують дослідники, у 8&ndash;9&nbsp;ст. не існувало ні східної, ні західної, ні південної </i><i>слов&rsquo;янської спільності, а були східні, західні та південні слов&rsquo;янські племена або їх союзи, на основі яких постали численні слов&rsquo;янські народи</i></b>.</p> 
<p style="text-align: center;" align="center"><b>Розселення на північ. Зародження сучасних східнослов&rsquo;янських народів</b></p> 
<ul> 
<li>Уже йшлося про те, що у верхній течії Дніпра, на Лівобережжі, у 5&ndash;7&nbsp;ст. також мешкали слов&rsquo;янські племена. Їхнє життя засвідчене археологічними знахідками, проте назва тих племен не збереглася. </li> 
<li>Давніх слов&rsquo;ян &ndash; мешканців верхів&rsquo;їв Дніпра &ndash; оминули увагою візантійські автори, бо їхні племена не брали участі в походах на південь. </li> 
<li>Живучи поряд із балтським населенням, вони були втягнуті в події, центром яких виступала Балтика. </li> 
<li>Поступово ці племена розселилися далеко на північ. </li> 
<li>Ті з них, що просувалися в північно-західному напрямку, згодом дали життя білоруському народові. Ті ж, що попрямували на північний схід, стали предками росіян.</li> </ul> 
<p><b><a name="bkmk:6"></a>6. Витоки українського народу</b></p> 
<ul> 
<li><b> 
<img src="/images/uh7a/Thumbnails/0506_217.jpg" align="right" border="1" width="71">
</b>Довгий час у науці панувала думка, що предками українців були анти. </li> 
<li>Проте новітні археологічні знахідки доводять, що пам&rsquo;ятки пізнішого часу, які можна назвати власне українськими, постали не лише на основі<i> <b>антських пам&rsquo;яток</b></i>, а здебільшого на основі пам&rsquo;яток, що їх залишили <b><i>склавини</i></b>. </li> 
<li>Бо саме <b><i>склавини</i></b> були тим населенням, котре мешкало у 5&ndash;7&nbsp;ст. на більшій частині українського Правобережжя. </li> 
<li>Анти, про яких тогочасні джерела свідчать, що жили вони в Подніпров&rsquo;ї, від 6&nbsp;ст. почали переселятися на південь, на Балканський півострів. </li> 
<li>Частина антської людності, що не брала участі в переселенні, була поглинена склавинами, а на згадку про антів на подніпровських теренах залишилася назва, якій, як вважає чимало дослідників, завдячують своїм етнонімом сучасні українці.</li> 
<li>Іраномовне слово <b><i>&laquo;анти&raquo;</i></b> означає &laquo;крайні&raquo;, &laquo;окраїнні&raquo;. Ним степові скіфо-сарматські племена споконвіку називали порубіжне зі Степом місцеве хліборобське населення. Тисячолітнє сусідство з іраномовними народами закріпило назву, яку, одначе, місцеві мешканці озвучували по-своєму. Так постала, як вважає дехто з істориків і мовознавців, назва Україна.</li> </ul> 
<table id="table1" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<p><i>Отже, велике переселення народів мало непересічне значення для подальшої долі слов&rsquo;ян. Підхоплені ним,&nbsp; слов&rsquo;янські племена перемішалися і на нових територіях дали початки сучасним слов&rsquo;янським народам.</i></p> 
