<h1>Київська держава за правління Ярослава Мудрого</h1> 
<p><b>План викладу </b></p> <ol> 
<li><a href="#bkmk:1">Боротьба за владу між синами Володимира Святославича. Претензії Ярослава Володимировича на великокнязівський стіл.</a></li> 
<li><a href="#bkmk:2">Утвердження Ярослава Володимировича в Києві.</a></li> 
<li><a href="#bkmk:3">Внутрішня політика Ярослава.</a></li> 
<li><a href="#bkmk:4">Зовнішньополітичні заходи Ярослава Мудрого.</a></li> </ol> 
<p><b>Хронологія подій</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>1019&nbsp;р.</i></p> </td> 
<td> 
<p style="text-align: left;"><i>Битва Ярослава зі Святополком на&nbsp;р.&nbsp;Альті</i></p> </td> </tr> 
<tr> 
<td> 
<p style="text-align: right;"><i>1019&ndash;1054&nbsp;рр. </i></p> </td> 
<td> 
<p style="text-align: left;"><i>Князювання Ярослава Мудрого в Києві</i></p> </td> </tr> 
<tr> 
<td> 
<p style="text-align: right;"><i>1017&ndash;1037&nbsp;рр.</i></p> </td> 
<td> 
<p style="text-align: left;"><i>Спорудження Софійського собору, укріплень навколо &laquo;міста Ярослава&raquo;, будівництво &laquo;Золотих воріт&raquo; у Києві</i></p> </td> </tr> 
<tr> 
<td> 
<p style="text-align: right;"><i>1048&nbsp;р.</i></p> </td> 
<td> 
<p style="text-align: left;"><i>Посольство французького короля Генріха І Капета до Ярослава Мудрого. Шлюб дочки князя Анни з французьким королем</i></p> </td> </tr> 
<tr> 
<td> 
<p style="text-align: right;"><i>1051&nbsp;р.</i></p> </td> 
<td> 
<p style="text-align: left;"><i>Призначення київським митрополитом Іларіона, першого на цій посаді русича. Заснування Печерського монастиря</i></p> </td> </tr> </tbody> </table> 
<p><b>Основні поняття та терміни</b></p> 
<p><b><i>&laquo;Руська правда&raquo; </i></b>&ndash;<b><i> </i></b>збірник, або звід, руських законів, який складався впродовж кількох поколінь. Найдавнішу частину створено за часів Ярослава Мудрого; окрему частину становлять статті, укладені Ярославовими синами,&ndash; &laquo;Статут Ярославичів&raquo;. До &laquo;Руської правди&raquo; увійшли статті й пізніших часів. Збірник був чинним на землях України, Білорусі, Литви, Росії впродовж кількох століть, ставши основою для розвитку законодавства та судочинства.</p> 
<p><b><i>Євангеліє </i></b>(від грец.&nbsp;добра звістка) &ndash; одна з найголовніших частин Нового Заповіту, що складається з чотирьох перших книг, написаних євангелістами Матвієм, Марком, Лукою, Іоанном. У ній описується земне життя Господа, Сина Божого Ісуса Христа: Його вчення, чудеса, хресні страждання, смерть, воскресіння й вознесіння на небо.</p> 
<p><b><i>Графіті</i></b><i> </i>&ndash; написи та малюнки, видряпані на стінах та архітектурних деталях давніх будівель, посудинах та інших предметах, що їх знаходять під час археологічних розкопок.</p> 
<p><b><i>Мозаїка</i></b> &ndash; техніка прикрашення підлоги та стін, за якою на цементну основу у визначеному порядку викладаються невеликі кольорові шматочки каменю або скла &ndash; смальти.</p> 
<p><b><i>Собор</i></b> &ndash; головна чи велика церква у місті; головна церква у монастирі. Соборами у правослвній церкві називають великі збори представників духівництва та мирян, де обговорюються важливі питання й ухвалюються обов&rsquo;язкові для виконання рішення.</p> 
<p><b><i>Патріарх</i></b> &ndash; вищий титул священнослужителя у православних церквах.</p> 
<p><b><i>Митрополит </i></b>&ndash;<b> другий після патріарха сан. Стоїть на чолі церковно-територіальної одиниці &ndash; митрополії.</b></p> 
<p><b><i>Диякон</i></b> &ndash; помічник священика у відправі церковної служби, нижчий духовний чин.</p> 
<p><b><i>Чернець (ченець</i></b><i>)</i> &ndash; віруюча людина, котра зреклася звичайного світського (мирського) життя на користь служінню Богові.</p> 
<p><b><i>Монасти</i></b><b><i>р</i></b> &ndash; комплекс будівель і споруд, призначених для проживання монахів, відправлення ними релігійних обрядів, навчання тощо.</p> 
<p><b>Особистість</b></p> 
<p> 
<img src="/images/uh7a/Thumbnails/12_Yaroslav.jpg" align="left" border="1" width="87">
<b>ЯРОСЛАВ МУДРИЙ</b> (бл. 978 &ndash; 1054&nbsp;рр.) &ndash; великий князь київський (1019 &ndash; 1954&nbsp;рр.). Син <i>Володимира Святославича</i> і полоцької княжни <i>Рогніди Рогволодівни</i>. Князеві <b><i>Ярославу Мудрому </i></b>пощастило, запевняють дослідники, значно більше, ніж усім його попередникам і навіть багатьом наступникам. Він прожив довге життя і помер у зеніті слави й могутності. До наших днів зберігся мармуровий саркофаг із його останками, дослідивши які, вчені не лише відновили зовнішність князя, а й встановили, на які хвороби той страждав. Про життя Ярослава та його родини сповіщають не самі тільки руські літописи, а й численні чужоземні джерела. На стінах Софійського собору в Києві &ndash; храму, спорудженого Ярославом Мудрим, збереглися фрагменти найдавніших зображень, з-поміж яких є кілька із самим Ярославом та його сім&rsquo;єю. Провівши чимало походів і битв, виборовши у протистоянні з братами право на володарювання у Києві, Ярослав уникнув звинувачень у жорстокості й підступності, а залишився у пам&rsquo;яті нащадків миролюбним, розважливим і тихим князем, який до книжок виявляв завзяття, часто читаючи їх і вдень, і вночі, за що й був пошанований іменням Мудрий.</p> 
<p><b><a name="bkmk:1"></a>1. Боротьба за владу між синами Володимира Святославича</b></p> 
<p style="text-align: center;"><b>Претензії Ярослава Володимировича на великокнязівський стіл</b></p> 
<ul> 
<li> 
<img src="/images/uh7a/Thumbnails/12_333.jpg" align="right" border="1" width="65">
Із літопису довідуємося, що спершу Ярослав отримав у володіння від батька Ростов. </li> 
<li>Незабаром Володимир надав йому більш престижний уділ &ndash; Новгород. Сталося це, свідчить літопис, після смерті новгородського князя, старшого Володимирового сина, Вишеслава. </li> 
<li>Князювання у Новгороді було затьмарене ускладненням стосунків із батьком. Літописець розповідав, що через небажання Ярослава виплачувати Києвові щорічну данину між батьком і сином ледь не дійшло до війни. Власне, Володимир лаштував дружину до походу на Новгород, але несподівано розхворівся й помер.</li> </ul> 
<p> 
<table width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table></p> 
<p><b><i>Смерть Володимира Великого зруйнувала усталений у державі лад, чотири роки країну лихоманило, розгорілися міжкнязівські усобиці за владу в Києві, під час яких наклали головою четверо з Володимирових синів, а переможцем судилося стати Ярославові. </i></b></p> 
<p style="text-align: center;"><b>Боротьба за Київ</b></p> 
<p>Усю вину за криваву усобицю між Володимировичами руські писемні пам&rsquo;ятки покладають на Святополка &ndash; старшого з живих на той момент синів Володимира. Саме <b><i>Святополк</i></b> по смерті батька 1015&nbsp;р.&nbsp;утвердився у Києві.</p> 
<ul> 
<li> 
<img src="/images/uh7a/Thumbnails/12_1.jpg" align="right" border="1" width="65">
Першими жертвами підступного задуму стали наймолодші Володимировичі &ndash; <b><i>Борис</i></b> та <b><i>Гліб.</i></b> Трохи згодом їхню долю розділив ще й <b><i>Святослав.</i></b> </li> 
<li>Безневинно пролита кров поквапила Ярослава до дії. Діставши у Новгороді звістку про батькову смерть та беззаконня Святополка, він наказав дружинникам лаштуватися до походу.</li> 
<li>Перше збройне протистояння Ярослава зі Святополком відбулося, як припускають дослідники, на початку зими 1015&nbsp;р.&nbsp;під Любечем. Жорстока битва закінчилася цілковитою поразкою війська Святополка. </li> 
<li>Переможений князь відступив із поля бою, тож Ярослав безперешкодно увійшов до Києва.</li> 
<li>Після поразки 1015&nbsp;р.&nbsp;Святополк утік до Польщі, під прихисток короля Болеслава Хороброго, який доводився йому тестем. Святополк переконав Болеслава повести військо у руську землю. Похід стався у 1018&nbsp;р.&nbsp;</li> 
<li>Цього разу битва між Ярославом і Святополком відбулася на Бузі, поблизу міста Волинь. </li> 
<li>Перемогу здобули воїни Болеслава Хороброго, Ярослав залишив Київ і повернувся до Новгорода. </li> 
<li>Тим часом, 4 серпня 1018&nbsp;р.&nbsp;до столиці Русі увійшло військо Болеслава і Святополка. </li> 
<ul> 
<li>Літопис повідомляє, що поводилися вони надзвичайно брутально, почуваючись завойовниками. </li> 
<li>Це не сподобалося киянам. Мешканці міста повстали. </li> 
<li>Болеслав, прихопивши багато пограбованого майна й чимало полонених, поквапився залишити Київ. </li> 
<li>Святополк, втративши останню прихильність киян, перед загрозою нового походу Ярослава, утік із міста до печенігів.</li> </ul> 
<li>Ярослав належно скористався гірким досвідом поразки й зібрав для вирішальної битви зі Святославом &laquo;численні вої&raquo;. </li> 
<li><b><i>У 1019&nbsp;р.</i></b>&nbsp;на річці Альті Ярослав розтрощив військо Святополка, змусивши братовбивця ганебно тікати &ndash; десь на чужині назавжди загубився його слід.</li> </ul> 
<table id="table1" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<table cellpadding="0" cellspacing="0"> </table> 
<p><b><i>Загиблих братів Бориса та Гліба невдовзі було прилучено до лику святих: їм судилося стати першими святими, канонізованими руською церквою. І саме так пошановуємо їх і ми. Святополк був осуджений за братовбивство як старозавітний Каїн &ndash; історія й досі пам&rsquo;ятає про нього як про Святополка Окаянного. А Ярослав Мудрий зажив слави справедливого володаря, який поклав край усобицям і першим почав вшановувати жертв братовбивчої війни, віднайшовши їхні останки й поховавши з почестями у Вишгороді. </i></b></p> 
<p><b><a name="bkmk:2"></a>2. Утвердження Ярослава Володимировича у Києві</b></p> 
<p>Під роком <b><i>1019</i></b> літописець занотував: <i>&laquo;Сів Ярослав у Києві, обтер піт з дружиною своєю, показавши перемогу й труд великий&raquo;.</i></p> 
<ul> 
<li> 
<img src="/images/uh7a/Thumbnails/12_331.jpg" align="right" border="1" width="69">

<img src="/images/uh7a/Thumbnails/12_345.jpg" align="right" border="1" width="68">
Невдовзі після утвердження у Києві Ярослав змушений був залишити столицю та податися у північні землі, щоб покласти край зазіханням на Новгород полоцького князя, Ярославового небожа, Брячислава. </li> 
<li>Тільки-но той конфлікт було залагоджено, як набрав сили новий &ndash; із тмутараканським князем Мстиславом, який 1023&nbsp;р.&nbsp;несподівано повів свою дружину на Київ. Мстислав доводився Ярославові молодшим братом. </li> 
<li>У попередніх усобицях він, за свідченням літописця, участі не брав. Що ж до його претензій на Київ, то вони набули несподіваного розвитку. </li> 
<li>Річ у тім, що Мстислав виграв битву з Ярославом, проте від Києва відмовився, віддаючи належне старшому братові. </li> 
<li>Року 1026 брати уклали між собою мирну угоду, згідно з якою поділили руські землі по Дніпру: правобережні землі з Києвом належали Ярославові, а лівобережжя із Черніговом &ndash; Мстиславові. Такий порядок володарювання проіснував 10 років &ndash; до смерті Мстислава. </li> </ul> 
<p><b><i>Тож лише від 1036&nbsp;р.&nbsp;Ярослав став єдиновладним володарем Київської Русі.</i></b></p> 
<p><b><a name="bkmk:3"></a>3. Внутрішня політика</b></p> 
<p style="text-align: center;"><b>Збереження територіальної цілісності та єдності Руської держави</b></p> 
<p>Ярослав</p> 
<ul> 
<li> 
<img src="/images/uh7a/Thumbnails/12_113.jpg" align="right" border="1" width="60">
повернув під свою владу червенські міста, відвойовані під час князівських усобиць Болеславом Хоробрим; </li> 
<li>ходив також на північ, на узбережжя Балтійського моря, де в Чудській землі заклав місто Юр&rsquo;єв. </li> 
<li>не полишав будівництва, розпочатого батьком, на північному кордоні Русі. </li> 
<li>остаточно здолав печенігів.</li> </ul> 
<p>Звістку про останню, переможну для Ярослава, битву проти печенігів, що сталася під мурами Києва, вміщено під 1036 р., одначе сучасні історики відносять її до 1017&nbsp;р.&nbsp;На честь перемоги Ярослав наказав закласти на місті битви величний храм &ndash; <b><i>Софію Київську</i></b>.</p> 
<p><b>Розбудова Києва</b></p> 
<ul> 
<li>Про Київ часів Ярослава Мудрого казали, що він був окрасою Русі й суперником самого Константинополя. </li> 
<li>Площа <b><i>&laquo;міста Ярослава&raquo;</i></b> порівняно із дитинцем за Володимира зросла у сім разів. Іще вищими та потужнішими стали мури й вал. </li> 
<li> 
<img src="/images/uh7a/Thumbnails/12_2.jpg" align="right" border="1" width="100">
Окрасою Києва були <b><i>Золоті Ворота&nbsp;</i></b>&ndash; парадний в&rsquo;їзд до міста &ndash; із надбрамною церквою Благовіщення, <i>Софійський собор, храм святого Георгія,</i> споруджений на честь небесного покровителя київського князя [церковне ім&rsquo;я Ярослава&nbsp;&ndash; Георгій (Юрій)] та <i>церква святої Ірини.</i></li> 
<li> 
<img src="/images/uh7a/Thumbnails/12_sofia2.jpg" align="right" border="1" width="65">
Справжньою перлиною давньоруської архітектури, найвеличнішою спорудою Києва часів Ярослава Мудрого став <b><i>собор святої Софії</i></b><i>. </i></li> 
<ul> 
<li>Це була велика, увінчана 13-ма банями кам&rsquo;яна церква, оточена з трьох боків двома рядами відкритих галерей. </li> 
<li>Зі заходу до собору було прибудовано дві башти із широкими гвинтовими сходами на церковні хори. </li> 
<li>Та ще більше, ніж зовнішня грандіозність, приголомшувало внутрішнє оздоблення храму. Найбільш вражали настінні зображення &ndash; <b><i>фрески</i></b> та <b><i>мозаїки,</i></b> з-поміж яких багато було присвячено засновникові храму &ndash; князеві Ярославу Мудрому. </li> 
<li> 
<img src="/images/uh7a/Thumbnails/12_sofia1.jpg" align="right" border="1" width="100">
Київська Софія символізувала поєднання божественного начала й державної влади. Собор одночасно був головним, митрополичим храмом Русі і місцем здійснення найурочистіших державних церемоній &ndash; сходження на великокнязівський стіл, прийняття чужоземних послів тощо.</li> </ul> </ul> 
<p style="text-align: left;"> 
<img src="/images/uh7a/Thumbnails/12_sofia6.jpg" border="1" width="75">
 
<img src="/images/uh7a/Thumbnails/12_sofia3.jpg" border="1" width="100">
 
<img src="/images/uh7a/Thumbnails/12_sofia5.jpg" border="1" width="65">
 
<img src="/images/uh7a/Thumbnails/12_119.jpg" border="1" width="65">
</p> 
<p style="text-align: center;"><b>Впорядкування законодавства</b></p> 
<ul> 
<li> 
<img src="/images/uh7a/Thumbnails/12_122.jpg" align="right" border="1" width="100">
Налагодження внутрішнього життя було неможливим без упорядкування законів. </li> 
<li>До заходів у цьому напрямку вдавався свого часу князь Володимир. </li> 
<li>Та слава справжнього реформатора законодавства належить саме Ярославові &ndash; адже він був першим, хто уклав <b><i>писаний збірник руських законів</i></b>. </li> 
<li>Той документ дослідники називають <b><i>&laquo;Правдою Ярослава&raquo;,</i></b> або <b><i>Найдавнішою правдою.</i></b> </li> 
<li>Він складався із 18&nbsp;статей, які започаткували славнозвісний збірник законів &ndash; <b><i>&laquo;Руську правду&raquo;.</i></b></li> </ul> 
<ul> 
<li>
<img src="/images/uh7a/image002.gif" align="left" width="23">

<img src="/images/uh7a/Thumbnails/12_123.jpg" align="right" border="1" width="52">
У статтях Ярослава йшлося</li> 
<ul> 
<li>про покарання за вбивство,</li> 
<li>побиття до крові чи синців, </li> 
<li>за вчинене каліцтво, </li> 
<li>виривання бороди й вусів, </li> 
<li>їзду на чужому коні, </li> 
<li>псування майна, </li> 
<li>переховування чужого холопа тощо. </li> </ul> 
<li>
<img src="/images/uh7a/image002.gif" align="left" width="23">
 Покарання передбачало здебільшого грошові виплати, хоч іще зберігалося право родичів на кровну помсту. </li> 
<li>
<img src="/images/uh7a/image002.gif" align="left" width="23">
 
<img src="/images/uh7a/Thumbnails/12_285.jpg" align="right" border="1" width="71">
Грошові виплати сплачувалися або на користь князя &ndash; їх називали &laquo;вірами&raquo;, або на користь потерпілого чи його родичів &ndash; &laquo;головщини&raquo;. Тілесні покарання мали застосовуватися лише для холопів за побиття вільної людини. З-поміж мір покарання не було й смертної кари.</li> </ul> 
<p style="text-align: center;"><b>Підтримка християнської церкви</b>&nbsp;&nbsp;</p> 
<p>Ярослав Мудрий всіляко сприяв утвердженню й поширенню в руських землях християнського віровчення.</p> 
<ul> 
<li>Він не лише опікувався будівництвом церков, а й підтримував авторитетом князівської влади ще не міцну церковну організацію. </li> 
<li>Так, за сприяння Ярослава Мудрого року <b><i>1051</i></b> було обрано першого митрополита з русичів &ndash; ним став Іларіон. </li> 
<li>У 1051 році, сповіщав літописець, ченцем Антонієм було започатковано Печерський монастир&nbsp;&ndash; у недалекому майбутньому провідний осередок церковного й культурно-освітнього життя.</li> </ul> 
<p style="text-align: center;"><b>Освітня діяльність Ярослава Мудрого</b></p> 
<ul> 
<li> 
<img src="/images/uh7a/Thumbnails/12_115_1.jpg" align="right" border="1" width="60">
Щоб забезпечити потребу руських церков у книгах, Ярослав створив у Києві при Софійському соборі <b><i>скрипторій-майстерню</i></b> для переписування книжок. </li> 
<li>Там-таки навчали грамоти й ознайомлювали з основами наук дітей&nbsp;зі заможних родин. </li> 
<li>У&nbsp;Софійському соборі діяла своєрідна бібліотека, що могла налічувати до 1000 томів рідкісних книг. У Софійській книгозбірні працювали давньоруські книжники &ndash; священики-богослови, літописці, найдавніші руські письменники й учені. </li> 
<li>Виникали школи й при інших церквах та монастирях. Свідченням поширення письменності серед різних верств тогочасного Києва є <b><i>графіті</i></b><i>.</i></li> </ul> 
<p><b><a name="bkmk:4"></a>4. Зовнішньополітичні заходи Ярослава Мудрого</b></p> 
<ul> 
<li> 
<img src="/images/uh7a/Thumbnails/12_295.jpg" align="right" border="1" width="71">
У зовнішній політиці використовувались усі можливості <i>дипломатії,</i> з-поміж яких чільне місце посідали <b><i>міждинастичні шлюби. </i></b>Недарма Ярослава Мудрого називали тестем Європи.</li> 
<li>Про масштаби зовнішньополітичної діяльності Ярослава та про авторитет його як володаря свідчить той факт, що всіх своїх дітей він вигідно одружив. Породичавшись із найшляхетнішими європейськими родинами, мудрий князь пов&rsquo;язав Київську Русь із Європою кровними узами.</li> 
<li>Традиційно тісні взаємовідносини склалися між Київською Руссю та Візантією. </li> 
<ul> 
<li>Проте дружні союзницькі відносини Візантії та Русі зазнали випробувань після утвердження на імператорському престолі Константина IX Мономаха у 1042&nbsp;р.&nbsp;</li> 
<li>Він розпочав свою діяльність із того, що усунув від управління державою всіх ставлеників попередніх імператорів. </li> 
<li>До гурту опальних потрапили й руські люди. Відносини Русі та Візантії особливо загострилися у 1043&nbsp;р.&nbsp;</li> 
<li>Безпосереднім приводом до русько-візантійського конфлікту була сварка на константинопольському ринку між русичами та греками. Під час неї руським купцям було завдано великих збитків, а один знатний русич загинув. </li> 
<li>Ярослав Мудрий, звісна річ, не міг не відреагувати на антируські дії Константина IX. Було зібрано велике військо. Похід на Константинополь очолили син Ярослава Володимир і воєвода Вишата. </li> 
<li>Руські кораблі з&rsquo;явилися перед Константинополем у червні 1043&nbsp;р.&nbsp;Одначе до війни не дійшло. </li> 
<li>Візантія погодилася на поступки. Новий мирний договір було скріплено шлюбом Ярославового сина Всеволода з дочкою Мономаха Марією. </li> 
<li>Та невдовзі, 1051 р., відносини Києва й Константинополя загострилися знову. Причиною невдоволення константинопольської влади було поставлення Київським митрополитом Іларіона. Одначе й тоді конфлікт залагодили мирно.</li> </ul> 
<li>Постійні контакти підтримувала Київська Русь часів Ярослава і з Германською імперією<i>.</i> Тогочасні джерела містять повідомлення про руське посольство 1040&nbsp;р.&nbsp;до Генріха ІІІ. </li> 
<ul> 
<li>За три роки посли від &laquo;руського короля&raquo; знову відвідали германського володаря: вони начебто пропонували йому, свідчить хроніст, за дружину дочку київського князя. </li> 
<li>Та Генріх на той час уже був одружений, тому пропозицію русичів не прийняв. </li> 
<li>І все-таки близько середини XI&nbsp;ст. кілька шлюбів між представниками князівської сім&rsquo;ї Ярослава й германськими можновладцями було укладено. </li> </ul> 
<li>Особливо жваві відносини мала Київська Русь із Польщею. </li> 
<ul> 
<li>Виявом добросусідських відносин стали шлюбні зв&rsquo;язки. Польський князь Казимир одружився&nbsp;зі сестрою Ярослава Марією Добронігою, а його сестра Гертруда-Олісава вийшла заміж за Ізяслава Ярославича.</li> </ul> 
<li>Тісні взаємини підтримувала Русь зі скандинавськими країнами. </li> 
<li>Особливо зміцніли зв&rsquo;язки Русі та Швеції, чому сприяв шлюб Ярослава з Інгігердою. </li> 
<li>Добрі відносини пов&rsquo;язували Русь із Норвегією. </li> 
<li>Писемні джерела засвідчують активні зовнішньополітичні зв&rsquo;язки Русі з Угорщиною. Виявом тих стосунків були династичні шлюби представників королівського роду Арпадів і київського великокнязівського.</li> 
<li>Наприкінці 40-х&nbsp;рр. XI&nbsp;ст. встановилися дружні відносини Русі з Францією, з династією Капетінгів. </li> 
<li> 
<img src="/images/uh7a/Thumbnails/12_125.jpg" align="right" border="1" width="100">
Налагоджено їх було завдяки одруженню короля Генріха І із <b><i>Ганною Ярославною</i></b> в 1049&nbsp;р.&nbsp;</li> </ul> 
<p><b><i>Міждержавні зносини Київської Русі свідчать про великий авторитет держави Ярослава Мудрого в Європі.</i></b></p> 
<p> 
<img src="/images/uh7a/Thumbnails/12_sofia7.jpg" border="1" width="85">
</p> 
