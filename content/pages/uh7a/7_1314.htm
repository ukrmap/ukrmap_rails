<h1>Київська Русь за наступників Ярослава. Володимир Мономах</h1> 
<p><b>План викладу</b></p> <ol> 
<li><a href="#bkmk:1">Заповіт Ярослава Мудрого синам.</a></li> 
<li><a href="#bkmk:2">Правління Ярославичів.</a></li> 
<li><a href="#bkmk:3">Боротьба за київський стіл між Ярославичами.</a></li> 
<li><a href="#bkmk:4">Любецький з&rsquo;їзд князів.</a></li> 
<li><a href="#bkmk:5">Загострення міжкнязівських суперечок після Любецького з&rsquo;їзду. </a> </li> 
<li><a href="#bkmk:6">Утвердження Володимира Мономаха на київському столі.</a></li> 
<li><a href="#bkmk:7">Державні заходи Володимира Мономаха.</a></li> 
<li><a href="#bkmk:8">Правління Мстислава Володимировича.</a></li> </ol> 
<h4>Хронологія подій</h4> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>1054&ndash;1068&nbsp;рр.</i></p> </td> 
<td> 
<p style="text-align: left;"><i>Князювання в Києві Ізяслава Ярославича</i></p> </td> </tr> 
<tr> 
<td> 
<p style="text-align: right;"><i>&nbsp;1068 р.</i></p> </td> 
<td> 
<p style="text-align: left;"><i>Поразка руських дружин Ізяслава, Всеволода і Святослава Ярославичів на&nbsp;р.&nbsp;Альті. Виступ киян проти князя Ізяслава</i></p> </td> </tr> 
<tr> 
<td> 
<p style="text-align: right;"><i>1072 р.</i></p> </td> 
<td> 
<p style="text-align: left;"><i>Вишгородська нарада князів. Прийняття Правди Ярославичів</i></p> </td> </tr> 
<tr> 
<td> 
<p style="text-align: right;"><i>&nbsp;1073&nbsp;р.&nbsp;</i></p> </td> 
<td> 
<p style="text-align: left;"><i>Початок боротьби за київський стіл між Ярославичами</i></p> </td> </tr> 
<tr> 
<td> 
<p style="text-align: right;"><i>1073&ndash;1076&nbsp;рр.</i></p> </td> 
<td> 
<p style="text-align: left;"><i>Князювання в Києві Святослава Ярославича</i></p> </td> </tr> 
<tr> 
<td> 
<p style="text-align: right;"><i>1076&ndash;1078&nbsp;рр. </i></p> </td> 
<td> 
<p style="text-align: left;"><i>Князювання в Києві Ізяслава Ярославича</i></p> </td> </tr> 
<tr> 
<td> 
<p style="text-align: right;"><i>1078&ndash;1093&nbsp;рр. </i></p> </td> 
<td> 
<p style="text-align: left;"><i>Князювання в Києві Всеволода Ярославича</i></p> </td> </tr> 
<tr> 
<td> 
<p style="text-align: right;"><i>1093 &ndash;1113&nbsp;рр.</i></p> </td> 
<td> 
<p style="text-align: left;"><i>Князювання в Києві Святополка Ізяславича</i></p> </td> </tr> 
<tr> 
<td> 
<p style="text-align: right;"><i>1097&nbsp;р.&nbsp;</i></p> </td> 
<td> 
<p style="text-align: left;"><i>Любецький з&rsquo;їзд князів</i></p> </td> </tr> 
<tr> 
<td> 
<p style="text-align: right;"><i>1113 &ndash; 1125&nbsp;рр. </i></p> </td> 
<td> 
<p style="text-align: left;"><i>Князювання в Києві Володимира Мономаха</i></p> </td> </tr> 
<tr> 
<td> 
<p style="text-align: right;"><i>1125 &ndash; 1132&nbsp;рр.</i></p> </td> 
<td> 
<p style="text-align: left;"><i>Князювання в Києві Мстислава Володимировича</i></p> </td> </tr> </tbody> </table> 
<p><b>Основні поняття та терміни</b></p> 
<p><b><i>Монархія</i></b> (від гр. єдиновладдя) &ndash; держава, в якій найвища влада зосереджувалася в руках одноосібного володаря й передавалася спадково представникам правлячої династії.</p> 
<p><b>Особистість</b></p> 
<p><b> 
<img src="/images/uh7a/Thumbnails/1314_291.jpg" align="left" border="1" width="71">
Володимир Мономах</b> (Володимир-Василій Всеволодович; 1053&ndash;1125 рр.) &ndash; видатний державний діяч Київської Русі, великий князь київський (1113&ndash;1125 рр.), воєначальник і письменник. Син Всеволода Ярославича і дочки візантантійського імператора Константина Мономаха. Цей руський князь був, безперечно, одним із найобдарованіших. Цікаво, що сам Мономах свої успіхи пояснював не якимись винятковими здібностями, а великою працелюбністю й завзяттям, і саме ці риси він мріяв виплекати у синах. Розпочавши активну князівську діяльність 13-річним отроком, Мономах невдовзі став <i>&laquo;мечем у руках батька свого&raquo; </i>&ndash; мудреця й книжника, який <i>&laquo;сидя вдома вивчив п&rsquo;ять мов&raquo;</i> і вочевидь не мав снаги до воєнних походів. Та участь Мономаха у вісімдесяти трьох битвах (саме таку їх кількість називає князь у своєму &laquo;Повчанні дітям&raquo;) не притлумила в ньому любові до слова, до книжної мудрості. Отож Володимира Мономаха можна назвати гармонійною особистістю, в якій фізична досконалість поєднувалася із досконалістю духовною.</p> 
<p><b><a name="bkmk:1"></a>1. Заповіт Ярослава Мудрого синам</b></p> 
<p><b> 
<img src="/images/uh7a/Thumbnails/1314_277.jpg" align="right" border="1" width="71">

<img src="/images/uh7a/Thumbnails/1314_309.jpg" align="right" border="1" width="69">
</b>Ви пам&rsquo;ятаєте, яким тернистим був шлях Ярослава Мудрого до київського столу.</p> 
<ul> 
<li>Щоб уберегти власних синів од князівських усобиць, він подбав про новий принцип столонаслідування, що ґрунтувався на старшинстві. </li> 
<li>З оповіді літописця під 1054&nbsp;р.&nbsp;довідуємося, що Ярослав віддав Київ старшому синові Ізяславу, Чернігівщину &ndash; Святославові, Переяславщину &ndash; Всеволодові, Володимир-Волинський &ndash; Ігореві, а Смоленськ &ndash; В&rsquo;ячеславові, заповівши їм <i>&laquo;не переступати братнього уділу&raquo;.</i> </li> 
<li>Задум Ярослава полягав у тому, щоб кожний із синів почережно перебував на київському столі: щойно звільнявся стіл в котрійсь із земель, як відбувалося пересунення братів на щабель вище та ближче до Києва. Головним, за розпорядженням Ярослава, мав бути старший із братів.</li> </ul> 
<p>В історичній науці немає одностайності в оцінці <b><i>заповіту Ярослава. </i></b></p> 
<p>
<img src="/images/uh7a/image002.gif" align="left" width="23">
Одні дослідники вважають його далекоглядним і розважливим рішенням, що в разі дотримання забезпечило б територіальну єдність держави.</p> 
<p>
<img src="/images/uh7a/image002.gif" align="left" width="23">
Інші вбачають у заповіті князя захід, що підштовхнув до роздробленості єдиної держави на окремі удільні князівства. Адже в тому тексті, що його наводить літописець, не згадано небожів Ярослава &ndash; синів і онуків його рідних братів, які, безперечно, теж претендували на великокнязівську спадщину і, почуваючись ображеними, стали ініціаторами нової усобиці.</p> 
<p>
<img src="/images/uh7a/image002.gif" align="left" width="23">
Існує також думка, що заповіту як такого не існувало, а текст, уміщений у літописі, було складено на замовлення улюбленого Ярославого сина Всеволода, якому випало княжити в Києві останнім із Ярославичів.</p> 
<p><b><a name="bkmk:2"></a>2. Правління Ярославичів</b></p> 
<p><b> 
<img src="/images/uh7a/Thumbnails/1314_134.jpg" align="right" border="1" width="100">
</b>По смерті Ярослава Мудрого в історії Руської держави настав час багатьох героїв, адже одноосібного володаря із сильною владою не було доволі довго.</p> 
<ul> 
<li>Найважливіші землі, як уже зазначалося, було зосереджено в руках старших Ярославичів &ndash; <b><i>Ізяслава, Святослава</i></b> й <b><i>Всеволода.</i></b> </li> 
<li>Молодші &ndash; <b><i>Ігор</i></b> і <b><i>В&rsquo;ячеслав</i></b> &ndash; отримали незначні володіння й до того ж невдовзі померли. </li> 
<li>Не кращу долю мав іще один владолюбний Ярославів родич &ndash; <b><i>Всеслав Брячиславич</i></b>, онук Ярославового старшого брата, князь полоцький.</li> </ul> 
<p style="text-align: center;"><b>Влада трьох</b></p> 
<p>Володіючи найважливішими територіями, старші Ярославичі спершу правили державою досить злагоджено.</p> 
<ul> 
<li>Формально київським князем був Ізяслав &ndash; і саме таку роль відводить йому літописець, постійно підкреслюючи, однак, що радився він охоче з молодшими братами.</li> </ul> 
<p style="text-align: center;"><b>Боротьба проти кочовиків</b></p> 
<ul> 
<li><b> 
<img src="/images/uh7a/Thumbnails/1314_128.jpg" align="right" border="1" width="58">

<img src="/images/uh7a/Thumbnails/1314_130.jpg" align="right" border="1" width="100">
</b>Найбільшим клопотом братів Ярославичів були <b><i>кочовики.</i></b> Спершу їм довелося воювати проти <b><i>торків</i></b>. </li> 
<li>Утім, ці тюркомовні племена не мали вже значної сили, бо самі потерпали від войовничих <b><i>половців</i></b>, що прийшли у першій половині 11&nbsp;ст. у причорноморські степи з Прикаспію. </li> 
<li><b><i>До</i></b> <b><i>руських кордонів</i></b> <b><i>половці</i></b> <b><i>вперше підійшли у 1055&nbsp;р.</i></b>&nbsp;Того разу обійшлося без сутички: переяславський князь Всеволод зумів розійтися із половцями мирно. </li> 
<li>Та коли у 1062&nbsp;р.&nbsp;половецька орда знову підійшла до Переяслава, виявилося, що дружини самого лише Всеволода для відсічі нападникам замало. Та ще й тоді половці ніби випробовували сили. </li> 
<li>Справжня битва відбулася року <b><i>1068</i></b> на річці Альті.</li> 
<ul> 
<li>Об&rsquo;єднане військо трьох Ярославичів зазнало нищівної поразки. </li> 
<li>Князі рятувалися втечею. </li> 
<li>Всеволод побоявся залишатися у Переяславі й подався до Ізяслава в Київ. </li> 
<li>Безпорадність князів обурила киян. Стихійні протести та невдоволення переросли у повстання.</li> </ul> </ul> 
<p style="text-align: center;"><b>Повстання киян 1068 р.</b></p> 
<p><b> 
<img src="/images/uh7a/Thumbnails/1314_311.jpg" align="right" border="1" width="69">
</b>Перед загрозою нападу на місто половців кияни зібралися на віче та ухвалили боронитися самотужки.</p> 
<ul> 
<li>З вимогою надати їм коней і зброю, як сповіщав літописець, вони рушили до князівського палацу. </li> 
<li>Ізяслав відмовився виконувати волю повстанців&nbsp;&ndash; і змушений був тікати. Натомість кияни &laquo;пригадали&raquo; про ув&rsquo;язненого в порубі полоцького князя Всеслава (його ув&rsquo;язненням Ярославичі, певно, сподівалися спекатися небажаного претендента на великокнязівську спадщину), звільнили його та оголосили київським володарем. </li> 
<li>Прикметно, що Святослав і Всеволод аж ніяк не противилися незаконним діям Всеслава, а навпаки &ndash; тихо сиділи у своїх володіннях, доки скривджений Ізяслав поневірявся на чужині.</li> </ul> 
<p style="text-align: center;"><b>Повернення Ізяслава до Києва</b></p> 
<ul> 
<li>Прихисток старший Ярославич знайшов не в рідних братів, а в далекого родича &ndash; польського короля Болеслава ІІ. </li> 
<li>Оговтавшись від київських подій, він у 1069&nbsp;р.&nbsp;повів військо Болеслава на Русь. </li> 
<li>Кияни, налякані наближенням польських вояків, звернулися по допомогу до Святослава та Всеволода. </li> 
<li>Молодші Ярославичі вимагали від Ізяслава, щоби він не вів до Києва чужинців і не шкодив киянам. Та кровопролиття все ж не уникли. </li> 
<li>Літописець розповідав, що перед себе Ізяслав послав сина і той помстився за батька, жорстоко розправившись із найактивнішими учасниками торішнього повстання.</li> </ul> 
<p style="text-align: center;"><b>Відновлення влади трьох</b></p> 
<ul> 
<li>Ізяслав повернувся до Києва. Здавалося би, повинно було поновитися колишнє злагоджене правління трьох Ярославичів. </li> 
<li>Протягом кількох наступних років братерська приязнь ніби й справді взяла гору над владолюбством. </li> 
<li>Ізяслав, збагатившись досвідом нещасливого 1068 р., наказав перенести торг, на якому відбувалися віча, на Гору &ndash; під нагляд князя й дружини. </li> 
<li>Не уникнув відплати і Всеслав: того ж таки року Ізяслав вигнав його із Полоцька, віддавши місто своєму синові.</li> </ul> 
<p>З-поміж загальнодержавних подій найпомітнішою була <b><i>Вишгородська нарада князів</i></b> <b><i>1072&nbsp;р.</i></b>&nbsp;</p> 
<ul> 
<li>Присвячена перенесенню мощей святих Бориса і Гліба до новозбудованої церкви, вона зібрала, крім князів, також митрополита, єпископів, ігуменів найбільших монастирів. </li> 
<li>Вшанувавши святих, князі порадилися і щодо мирських справ. Тоді було схвалено, зокрема, звід руських законів <b><i>&laquo;Правду Ярославичів&raquo;,</i></b> що разом із статтями Ярослава Мудрого становили &laquo;Руську правду&raquo;. </li> </ul> 
<p><b><a name="bkmk:3"></a>3. Боротьба за київський стіл між Ярославичами </b></p> 
<p>Та хоч як урочисто була обставлена Вишгородська нарада, вона не поклала край суперечностям між Ярославичами.</p> 
<ul> 
<li>Року <b><i>1073</i></b> між синами Ярослава Мудрого стався розкол. Заручившись підтримкою Всеволода, <b> <i>Святослав</i></b> пішов на Київ, вигнав Ізяслава і став великим князем київським. </li> 
<li>Протягом трирічного князювання він перерозподілив землі на користь своєї родини, підкорив собі численних родичів, виявивши здібності сильного володаря.</li> 
<li>Показовими щодо цього є стосунки Святослава з київським духівництвом. До гурту найбільш невдоволених княжінням Святослава належав <b><i>настоятель Печерського монастиря</i></b> <b><i>Феодосій</i></b>. </li> 
<li>Як свідчить літопис, він відверто засуджував чернігівського князя за насильство, вчинене над Ізяславом. Але протягом року Святослав зумів змінити ставлення до себе настільки, що Феодосій віддав свій монастир під його опіку. </li> 
<li>Адже саме Святослав виділив монастиреві кошти для будівництва славетного Успенського собору. </li> 
<li>Та здійсненню задумів Святослава перешкодила смерть: він помер наприкінці 1076&nbsp;р.&nbsp;</li> 
<li>Трагічна подія відкривала шлях до Києва молодшому Ярославичу. Водночас вона давала надію вигнанцю <i>Ізяславові</i>, який і цього разу пересиджував лихоліття у <i>Болеслава ІІ</i>, на повернення додому. </li> 
<li>Та поки Ізяслав лаштувався до походу на Київ, київським князем став <b><i>Всеволод.</i></b> </li> 
<li>Скориставшись великими повноваженнями, він перерозподілив столи, перевівши Святославового сина Олега на Волинь, а Чернігів віддавши своєму &ndash; Володимирові Мономаху. </li> 
<li>На Русь посунув Ізяслав із польським військом. Всеволод зустрівся із братом і мирно залагодив конфлікт. </li> 
<li><b><i>Так року 1078 старший Ярославич втретє посів київський</i></b> <b><i>стіл</i></b>. Святославичів було позбавлено всіх найважливіших володінь. </li> 
<li>Не маючи жодної надії повернути втрачене, вони взялися за зброю. У міжусобиці було втягнуто численних скривджених родичів, а ще зовнішніх ворогів Русі &ndash; половців. </li> 
<li>У братовбивчій війні <b><i>в серпні 1078</i></b>&nbsp;<b><i>р.</i></b>&nbsp;наклав головою князь Ізяслав. Повновладним київським володарем став <b>Всеволод</b>. </li> 
<li>Головним напрямком його внутрішньої діяльності стало подолання міжкнязівських чвар. </li> 
<li>У зовнішній політиці питанням життя і смерті лишалася половецька загроза. </li> </ul> 
<p><i>Попри несприятливі обставини, князювання Всеволода в Києві було успішним. І тим успіхом немолодий уже володар мав завдячувати своєму синові <b>Володимирові.</b></i></p> 
<ul> 
<li>Отож заходами, що потребували застосування військової сили, керував за наказом батька Володимир Мономах, а сам Всеволод опікувався духовним життям. </li> 
<li><i>За його правління було завершено</i> </li> 
<ul> 
<li>будівництво та розпис Успенського собору Печерського монастиря, </li> 
<li>засновано Андріївський (Янчин) монастир із першою жіночою школою, </li> 
<li>побудовано собори святого Петра та Святого Михайла у Видубичах тощо. </li> </ul> </ul> 
<p style="text-align: center;"><b>Спокуса влади</b></p> 
<p><b> 
<img src="/images/uh7a/Thumbnails/1314_133.jpg" align="right" border="1" width="90">
</b>Після смерті Всеволода 1093&nbsp;р.&nbsp;ніщо, здавалося б, не перешкоджало <b><i>Володимирові Мономаху посісти київський стіл</i></b>.</p> 
<ul> 
<li>На той момент він володів Черніговом, мав підтримку Переяслава, де князював його молодший брат Ростислав, був шанований киянами. </li> 
<li>Проте Мономах не пристав на спокусливу пропозицію, а запросив на київський стіл сина старшого Ярославича &ndash; Святополка Ізяславича, адже саме він за принципом старшинства мав переважні права на Київ. </li> 
<li>Невдовзі Мономахові довелося зректися й Чернігова. Після смерті Всеволода скривджений Олег Святославич заявив про свої права, погрожуючи новою міжусобною війною. </li> 
<li>Щоб уникнути кровопролиття, Володимир Мономах відмовився від чернігівських володінь і зайняв Переяслав, стіл у якому спорожнів через трагічну загибель Ростислава. </li> 
<li>Двадцять років князювання в найпівденніших руських землях минули для Мономаха в суцільних турботах, головною з яких були <i>половці</i>.</li> </ul> 
<p><b><a name="bkmk:4"></a>4. Любецький з&rsquo;їзд князів</b></p> 
<p><b> 
<img src="/images/uh7a/Thumbnails/1314_129.jpg" align="right" border="1" width="100">
</b>Боротьба проти половецьких нападників потребувала залучення дружин інших князів. Так само злагодою можна було покласти край князівським чварам.</p> 
<ul> 
<li>Розуміючи це, <i>Володимир Мономах</i> підтримував тісні стосунки із братами й племінниками. <b><i>Йому</i></b>, зокрема, <b><i>належала ініціатива організації з&rsquo;їзду князів у Любечі 1097 р.</i></b></li> 
<li>На Любецькому з&rsquo;їзді було схвалено принцип князівської <b><i>отчини</i></b> &ndash; тобто володіння, що належали батькам. </li> 
<ul> 
<li>Отчинні землі закріплювалися за певними гілками князівського роду й могли передаватися у спадок дітям та онукам. </li> </ul> 
<li>Так, Київ було визнано отчиною нащадків Ізяслава в особі київського князя Святополка Ізяславича, Чернігів належав Святославичам, а Переяслав &ndash; Володимирові Всеволодовичу (Мономаху).</li> </ul> 
<p><b><a name="bkmk:5"></a>5. Загострення міжкнязівських суперечок після Любецького з&rsquo;їзду</b></p> 
<ul> 
<li>Хоч якою одностайністю були, за свідченням літописця, позначені рішення Любецького з&rsquo;їзду, вони не поклали край суперечкам князів. </li> 
<li>Адже право закріплювалося лише за дітьми та онуками трьох Ярославичів &ndash; Ізяслава, Святослава і Всеволода. </li> 
<li>Інша князівська братія мала задовольнятися мізерними володіннями, до того ж такими, що перебували у загальнородовій власності, розпорядниками якої визнавалися власники отчин. </li> 
<li>До гурту &laquo;обділених&raquo; князів, крім численних Ярославових небожів, потрапив і його прямий онук Давид Ігорович. </li> 
<li>Тож не дивно, що останній взяв активну участь у жорстокій усобиці, що спалахнула одразу після з&rsquo;їзду в Любечі. </li> 
<li>Її жертвою став, зокрема, теребовлянський князь Василько, син найстаршого з Ярославових онуків Ростислава Володимировича, якого осліпили з волі Давида Ігоровича і, що найбільше обурювало, Святополка Ізяславича.</li> </ul> 
<table cellpadding="0" cellspacing="0"> 
<tbody> 
<tr> 
<td></td> 
<td></td> 
<td></td> 
<td></td> 
<td></td> 
<td></td> </tr> </tbody> </table> 
<table id="table2" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<table cellpadding="0" cellspacing="0"> </table> 
<p><b><i>Отже, життя виявилося набагато складнішим за пишномовні промови на Любецькому з&rsquo;їзді. І все ж позитивний наслідок те зібрання мало: після Любеча князівські наради збиралися регулярно. Саме на них князі обговорювали найсуперечливіші питання, зокрема й питання наділів.</i></b></p> 
<p><b><a name="bkmk:6"></a>6. Утвердження Володимира Мономаха на київському столі</b></p> 
<ul> 
<li><b> 
<img src="/images/uh7a/Thumbnails/1314_197.jpg" align="right" border="1" width="100">
</b>Перше десятиліття 12&nbsp;ст. збігло у протистоянні з <i>половцями.</i> </li> 
<li>Руські князі перемагали дедалі впевненіше. Крім того, бойові дії чимраз частіше відбувалися у степу: щорічними походами в половецькі землі руські князі убезпечували власні володіння від несподіваних і жорстоких набігів. </li> 
<li>Найактивнішим учасником боротьби проти половців залишався переяславський князь <i>Володимир Мономах</i>. Своїми блискучими перемогами він зажив слави оборонця руської землі. </li> 
<li>Тож, коли <b><i>1113&nbsp;р.</i></b> у Києві помер князь Святополк, кияни, розчаровані його не дуже вдалим володарюванням, підняли повстання, вимагаючи собі за князя Володимира Мономаха.</li> </ul> 
<p><b><i>Дослідники схильні вбачати в київському повстанні 1113&nbsp;р. тонкий розрахунок князів &ndash; претендентів на київський стіл, передусім Мономаха. Адже згідно із правом вотчини Володимир Всеволодович не міг посісти київського столу. Певної законності його утвердженню в Києві, власне, надали повстання й воля киян.</i></b></p> 
<ul> 
<li>Як свідчить літопис, Мономах спершу відмовлявся від Києва, проте, коли повстанці почали погрожувати масштабним свавіллям, мудрий князь погодився. Київ зустрів Володимира Мономаха як свого князя 20 квітня 1113&nbsp;р.&nbsp;<i>&laquo;з честю великою&raquo;.</i></li> </ul> 
<p><b><a name="bkmk:7"></a>7. Державні заходи Володимира Мономаха</b></p> 
<ul> 
<li>Головну мету свого князювання Володимир Мономах вбачав у зміцненні великокнязівської влади та посиленні державної єдності Русі. </li> 
<li>У його безпосередніх володіннях перебували величезні території. Крім Переяслава, Новгорода і Києва, Мономах заволодів Турово-Пінською землею, трохи пізніше Волинню. </li> 
<li>Авторитет князя був незаперечним, тож ніхто не наважувався противитися його волі. Крім того, для налагодження мирних стосунків між руськими князями Володимир Мономах використовував шлюби.</li> </ul> 
<p>З-поміж заходів князя, спрямованих на поліпшення внутрішньополітичної ситуації, винятково важливе місце мало його законодавство.</p> 
<ul> 
<li>На нараді в селі Берестовому, участь у якій брали, крім дружини Мономаха, високі військові чини з Києва, Білгорода, Переяслава, а також представники чернігівського князя, було схвалено <b><i>&laquo;Устав&raquo;, </i></b>що являв собою доповнення до <i>&laquo;Руської правди&raquo;</i>.</li> 
<ul> 
<li>Нові статті обмежували дії лихварів та землевласників, </li> 
<li>значно поліпшуючи становище міщан і селян. </li> 
<li>&laquo;Устав&raquo; заохочував також купців. Передбачалися, приміром, пільги тим із них, хто втратив майно під час війни чи пожежі.</li> </ul> 
<li>Зовнішньополітичні зв&rsquo;язки Руської держави часів Мономаха були навдивовижу різноманітними. Як і Ярослав Мудрий, Володимир укладав династичні шлюби з європейськими володарями. Міждинастичні зв&rsquo;язки поєднували Київ із Візантією, Англією, Швецією, Норвегією, Данією, Германською імперією, Угорщиною.</li> 
<li>Будучи київським князем, Володимир Мономах здійснив кілька успішних походів проти половців. Утім, за часів Мономаха вони вже не були занадто войовничими, суперечки часто розв&rsquo;язувалися в мирний спосіб &ndash; тими-таки династичними шлюбами. </li> 
<li>Володимир Мономах помер <b><i>1125&nbsp;р.</i></b>&nbsp;</li> 
<li>Поховали князя (так само, як і його батька) в Софійському соборі, що було виявом його величезного авторитету &ndash; настільки великого, що без жодних заперечень забезпечував утвердження на київському столі <b><i>Мстислава </i></b>&ndash; старшого із Мономаховичів. </li> </ul> 
<p><b><a name="bkmk:8"></a>8. Правління Мстислава Володимировича</b></p> 
<ul> 
<li><b> 
<img src="/images/uh7a/Thumbnails/1314_137.jpg" align="right" border="1" width="68">
</b>Мстислав виявився гідним батька. За семирічне володарювання в Києві <b><i>(1125&ndash;1132 рр.) </i></b>його згодом пошановували йменням <i>Великий</i>. </li> 
<li>Мстислав уміло керував державою, зміцнював великокнязівську владу, тримаючи в покорі норовистих родичів. </li> 
<li>Кілька успішних походів проти половців, які спробували &laquo;підвести голову<i>&raquo;</i> після смерті Мономаха, забезпечили спокій на південних рубежах держави. </li> 
<li>За Мстислава пожвавився західний напрямок зовнішньої політики. </li> 
<li>У&nbsp;Києві було закладено кам&rsquo;яні церкви святого Федора та Богородиці Пирогощої, освячено церкву святого Андрія Первозванного Янчиного монастиря. </li> 
<li>Мстислав запам&rsquo;ятався нащадкам Великим ще й тому, що був він останнім київським князем, чию владу можна схарактеризувати як <b><i>монархічну</i></b><i>.</i> По його смерті в Київській Русі почалася <i>доба роздробленості &ndash; посилення самостійності удільних князівств та влади удільних князів.</i></li> </ul> 
