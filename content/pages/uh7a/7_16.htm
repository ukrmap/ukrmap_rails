<h1>Утворення Галицько-Волинської держави</h1> 
<p><b>План викладу</b></p> <ol> 
<li><a href="#bkmk:1">Початок удільного князювання.</a></li> 
<li><a href="#bkmk:2">Найважливіші події з історії Галицького князівства. </a> </li> 
<li><a href="#bkmk:3">Політичне життя Волинського князівства. </a> </li> 
<li><a href="#bkmk:4">Утворення Галицько-Волинського князівства. Роман Мстиславича. </a> </li> 
<li><a href="#bkmk:5">Становище Галицько-Волинського князівства по смерті Романа Мстиславича.</a></li> 
<li><a href="#bkmk:6">Перші кроки князівської кар&rsquo;єри синів Романа Мстиславича.</a></li> 
<li><a href="#bkmk:7">Боротьба Данила за возз&rsquo;єднання Галицько-Волинського князівства.</a></li> </ol> 
<p><b>Хронологія</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>1153&ndash;1187 рр.</i></p> </td> 
<td> 
<p style="text-align: left;"><i>Князювання Ярослава Володимировича Осмомисла в Галицькій землі</i></p> </td> </tr> 
<tr> 
<td> 
<p style="text-align: right;"><i>1199&nbsp;р.</i></p> </td> 
<td> 
<p style="text-align: left;"><i>Утворення Галицько-Волинської держави</i></p> </td> </tr> 
<tr> 
<td> 
<p style="text-align: right;"><i>1199&ndash;1205 рр.</i></p> </td> 
<td> 
<p style="text-align: left;"><i>Князювання Романа Мстиславича</i></p> </td> </tr> 
<tr> 
<td> 
<p style="text-align: right;"><i>1238&nbsp;р.</i></p> </td> 
<td> 
<p style="text-align: left;"><i>Утвердження Данила Романовича в Галичі</i></p> </td> </tr> </tbody> </table> 
<p style="text-align: left;">&nbsp;</p> 
<p><b>Особистість</b></p> 
<p><b> 
<img src="/images/uh7a/Thumbnails/16_148.jpg" align="left" border="1" width="80">
ЯРОСЛАВ ОСМОМИСЛ</b> (1130&nbsp;р.&ndash;1.10.1187&nbsp;р.) &ndash; князь галицький (1153&ndash;1187&nbsp;рр.). Син Володимирка Володаровича. За своє володарювання <b><i>Ярослав Володимирович</i></b> зажив ім&rsquo;я <b><i>Осмомисла</i></b> &ndash; князя мудрого, і красномовного, і поважаного в усіх землях і військами славного, як писав літописець. Цей поетичний уривок дає уявлення про значні території Галицького князівства, про його військову потугу, та головне &ndash; про надзвичайно великий авторитет галицького князя, здатного впливати і на політику руських земель, і на європейських сусідів. Що ж до подій, описаних у &laquo;Слові...&raquo;, то Ярослав мав до них щонайближчий стосунок, адже Ігор Святославич &ndash; ініціатор невдалого походу проти половців &ndash; доводився Ярославові зятем. Славнозвісна Ярославна, яка вимолювала у Путивлі на валу, на брамі для Ігоря щасливого походу &ndash; то Осмомислова дочка. Згадка про Ярослава Галицького в давньоруській поемі стала для дослідників твору своєрідним ключем, що дозволив більш-менш точно датувати твір, бо автор звертався до Осмомисла ще як до живого, а цей князь помер 1187 р.</p> 
<p><b>Основний виклад</b></p> 
<p><b><a name="bkmk:1"></a>1. Початок удільного князювання</b></p> 
<ul> 
<li>Формування земель-князівств на західноукраїнських теренах відбувалося поступово. </li> 
<li>З одного боку, його зумовлювали обставини досить гарного освоєння галицьких і волинських територій іще до княжих часів, а з іншого &ndash; та роль, що її відігравали Галичина й Волинь як західні прикордонні володіння київських князів.</li> 
<li><b>Своєю назвою Волинь завдячує давньому племінному центру <i>Волиню.</i> Проте не йому судилося стати стольним містом Волинського князівства.</b> </li> 
<li>Такої слави зажив Володимир &ndash; місто, закладене князем Володимиром Святославичем на знак приєднання волинських земель до Києва. </li> 
<li>У наступному столітті Волинь залишалася володінням київських князів, а на спадкову&nbsp;отчину перетворилася лише за онука Володимира Мономаха &ndash; Ізяслава Мстиславича. </li> 
<li>Отже, власна князівська династія почала формуватися там від середини 12&nbsp;ст. </li> 
<li>Тоді ж Волинь поринула у внутрішні міжусобиці, внаслідок чого розпалася на кілька уділів. </li> 
<li><b>Територія Галичини від початку її входження до Київської Русі відзначалася більшою незалежністю від Києва. </b> </li> 
<li>Назва Галицької землі, так прозоро пов&rsquo;язана із <b><i>містом</i></b>&nbsp;<b><i>Галичем</i></b> &ndash; давнім осередком, що від середини 12&nbsp;ст. став стольним містом князівства. </li> 
<li><b> 
<img src="/images/uh7a/Thumbnails/16_320.jpg" align="right" border="1" width="31">

<img src="/images/uh7a/Thumbnails/16_323.jpg" align="right" border="1" width="35">
</b>Засновниками галицької династії князів були <b><i>Ростиславичі</i></b> &ndash; нащадки онука Ярослава Мудрого. </li> 
<li>Князюючи, вони змушені були зважати на надзвичайно впливове галицьке боярство. </li> 
<li>У&nbsp;Галичині боярство формувалося здебільшого із місцевої родоплемінної верхівки, здобуваючи свої маєтки не від князя, а привласненням громадських земель, і тому було незалежним від князів. </li> 
<li>Ця обставина суттєво впливала на політичне життя Галицького князівства. </li> </ul> 
<p><b><a name="bkmk:2"></a>2. Найважливіші події з історії Галицького князівства </b></p> 
<ul> 
<li>Перший правитель Галицької землі Ростислав мав трьох синів &ndash; <b><i>Рюрика</i></b>, <b><i>Володаря</i></b> й <b> <i>Василька</i></b>, які отримали у володіння відповідно <b><i>Перемишль</i></b>, <b><i>Звенигород</i></b> і <b><i>Теребовль</i></b>. </li> 
<li>Брати докладали неабияких зусиль, щоби закріпити за собою право&nbsp;отчини на галицькі землі. </li> 
<li>Складність становища пояснюється тим, що їхній батько був обділеним, скривдженим князем. </li> 
<li>Троє Ярославичів &ndash; Ізяслав, Святослав і Всеволод не вважали його рівним собі та змушували до вигнання. </li> 
<li>За таких обставин Ростиславичам доводилося воювати проти родичів. </li> 
<li>Жертвою міжусобної боротьби після Любецького з&rsquo;їзду князів став, як ви пам&rsquo;ятаєте, Василько теребовлянський. </li> 
<li>&nbsp;Та хоч і дорогою ціною, Ростиславичі все-таки відвоювали собі право на Галичину. </li> 
<li>Щоправда, до певного часу край лишався переділеним на кілька уділів: Перемишльську, Галицьку, Теребовлянську й Звенигородську землі. </li> 
<li>Об&rsquo;єднати землі Галичини під єдиною владою виявилося до снаги синові <b><i>Володаря Володимиркові. </i></b></li> 
<li>Року <b><i>1141 </i></b>він переніс свою резиденцію до Галича, підтвердивши намір одноосібно правити в об&rsquo;єднаному Галицькому князівстві.</li> 
<li>Ще <b>більш</b> <b>успішним, але далеко непростим було князювання сина Володимирка Володаревича &ndash; <i>Ярослава.</i></b></li> 
<li>З-поміж основних здобутків Ярослава Осмомисла вчені називають</li> 
<ul> 
<li>розширення кордонів Галицького князівства аж до гирла Дністра, </li> 
<li>розважливу далекоглядну зовнішню політику: добросусідські відносини з Угорщиною, Польщею та Візантією,&nbsp;з одного боку, </li> 
<li>і найвпливовішими руськими князями &ndash; з іншого, що забезпечило мир Галицькій землі та сприяло розвиткові господарства.</li> </ul> 
<li>Найбільшим клопотом галицького князя лишалися власні бояри. </li> 
<li>Непохитну волю галицького боярства він уперше відчув, тілько-но посів галицький стіл. Тоді, 1153 р., бояри, непевні в політичних розрахунках молодого князя, не дозволили йому очолити галицьку дружину під час битви проти війська київського князя. </li> 
<li>Та хоч яким образливим для князя-воїна було відсторонення від участі в битві, воно загрожувало меншими неприємностями, ніж події 1159&nbsp;р.&nbsp;</li> 
<li>Того разу частина галицьких бояр вирішила поміняти князя, запросивши до Галича Ярославова двоюрідного брата Івана Берладника &ndash; князя без володінь, який упродовж багатьох літ марно боровся за свою частку у князівській спадщині. </li> 
<li>Одначе Ярослав щасливо вийшов із тієї ситуації; влада галицького князя зросла і, здавалося, жодним чином уже не залежала від боярських примх. </li> 
<li>Та коли року 1170 бояри втрутилися в особисте життя Ярослава, з&rsquo;ясувалося, що здолати сваволю бояр у Галицькому князівстві він таки не зміг.</li> </ul> 
<table id="table5" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<table cellpadding="0" cellspacing="0"> </table> 
<p><i>Галичина, на думку дослідників, відзначалася своєрідним політичним устроєм. Її вважають взірцем олігархічного правління. </i></p> 
<ul> 
<li>Власне, цим пояснюється, що після смерті Ярослава Осмомисла Галичина знову поринула у вир усобиць і розбрату &ndash; особливо жорстоких по смерті Ярославового сина Володимира (1199 р.). </li> 
<li>Володимир Ярославич був останнім представником династії Ростиславичів на галицькім столі.</li> </ul> 
<p><b><a name="bkmk:3"></a>3. Політичне життя Волинського князівства</b></p> 
<ul> 
<li>Наприкінці 12&nbsp;ст. Волинь було переділено між нащадками <b><i>Ізяслава Мстиславича</i></b> &ndash; засновника династії волинських князів, на кілька уділів. </li> 
<li>Найбільш почесними вважалися Володимирська та Луцька землі. </li> 
<li>Поряд із ними удільних князів в окремі роки мали Белз, Червень, Берестя, Пересопниця, Дорогичин. </li> 
<li>Проте усобиці тривали недовго. </li> 
<li>Край їм поклав син Мстислава Ізяславича <b><i>Роман.</i></b> </li> 
<li>Він прийшов на Волинь, тільки-но отримав звістку про батькову смерть. </li> 
<li>Як старший із братів зайняв <b><i>володимирський</i></b> стіл і крок за кроком почав здійснювати об&rsquo;єднавчу політику. </li> 
<li>На жаль, джерела надзвичайно мало сповіщають про діяльність Романа Мстиславича. </li> 
<li>Із чужоземних свідчень довідуємося, що цей князь брав активну участь в антиполовецькій боротьбі. </li> 
<li>Активною була його політика і в західному напрямку, зокрема щодо племен ятвягів. </li> 
<li>Тісні взаємини мав із Польщею та Візантією. </li> </ul> 
<table id="table6" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<table cellpadding="0" cellspacing="0"> </table> 
<p><b><i>Про величезний державотворчий досвід Романа с</i><i>відчить і той факт, що він блискавично скористався зі смерті галицького князя Володимира і 1199&nbsp;р.&nbsp;приєднав Галичину до своїх володінь.</i></b></p> 
<p><b><a name="bkmk:4"></a>4. Утворення Галицько-Волинського князівства</b></p> 
<ul> 
<li><b> 
<img src="/images/uh7a/Thumbnails/16_149.jpg" align="right" border="1" width="82">
</b>Отже, від року <b><i>1199</i></b> розпочато нову сторінку не лише в житті волинського князя &ndash; у пам&rsquo;яті нащадків самодержця всієї Русі, а й в історії українських земель. Адже тим роком дослідники позначають народження <b><i>Галицько-Волинської держави</i></b>.</li> 
<li>Столицею об&rsquo;єднаного князівства Роман обрав <b><i>Галич</i></b>, вважаючи за найголовніше завдання подолати опір галицького боярства. </li> 
<li>До планів Романа Мстиславича належало також поширення влади на решту українських земель. </li> 
<li>Року 1202 відбулася його сутичка із київським князем Рюриком Ростиславичем, унаслідок якої останній зрікся київського столу. </li> 
<li>Не маючи наміру самому княжити в Києві, Роман посадив там, за припущенням одних дослідників, близького собі Ігоря Ярославича, на думку інших &ndash; свого намісника. </li> 
<li>Втім, справжнім володарем Київського та й підлеглого йому Переяславського князівства був галицько-волинський князь. </li> 
<li>Ту його владу підтверджують численні походи проти половців, організовані для захисту Переяславщини та Київщини.</li> 
<li>З-поміж причин, які кликали Романа до Галича, дослідники називають не тільки непевність князя у галицьких боярах. </li> 
<li>Багато важила для Романа Мстиславича участь у європейських подіях. Так він брав активну участь у міжусобній боротьбі польських князів, а <b><i>у 1205&nbsp;р.</i></b>&nbsp;був втягнутий, як припускають історики, у протистояння німецьких династій Гогенштауфенів і Вельфів. </li> 
<li>Маючи зобов&rsquo;язання щодо Гогенштауфенів, галицько-волинський володар пішов походом через Польщу до Саксонії. </li> 
<li>Проте його просуванню перешкодили колишні союзники &ndash; польські князі Лешко Білий та Конрад. У бою під Завихостом на Віслі 19 червня 1205&nbsp;р.&nbsp;Роман загинув.</li> </ul> 
<table id="table7" width="100%"> 
<tbody> 
<tr> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> 
<td>
<img src="/images/uh7a/image001.gif">
</td> </tr> </tbody> </table> 
<table cellpadding="0" cellspacing="0"> </table> 
<p><i>Створення Галицько-Волинського князівства на чолі з &laquo;самодержцем усієї Русі&raquo; Романом Мстиславичем стало важливим етапом в історії української державності, адже на відміну від багатоетнічної Київської держави Галицько-Волинська ґрунтувалася на єдиній українській основі. Це дало підстави українським історикам назвати Романа &laquo;творцем першої національної Української держави&raquo;, що як окремий політичний організм проіснувала до кінця 14&nbsp;ст.</i></p> 
<p><b><a name="bkmk:5"></a>5. Становище Галицько-Волинського князівства по смерті Романа Мстиславича</b></p> 
<ul> 
<li>Смерть Романа Мстиславича ускладнила внутрішнє становище Галицько-Волинського князівства.</li> 
<li>Принишклі до того бояри швидко оговталися і взялися до справи. </li> 
<li>Передусім вони спекалися Романової дружини Ганни й малих синів, чотирирічного <b><i>Данила</i></b> та дворічного <b><i>Василька,</i></b> змусивши їх до вигнання. </li> 
<li>Князями галицькі бояри хотіли бачити онуків Ярослава Осмомисла, синів його дочки Ярославни та сіверського князя Ігоря Святославича. </li> 
<li>Року 1206 Ігоревичі розділили Галицьку землю, маючи намір прибрати до рук ще й Волинь. </li> 
<li>Над княгинею Ганною та Данилом і Васильком, які&nbsp;знайшли притулок у Володимирі, нависла смертельна небезпека. </li> 
<li>Щоб урятуватися, княгиня подалася до Польщі. </li> 
<li>Крім того, у політичну гру вплутався угорський король: він обіцяв підтримку Ганні, на знак чого забрав до себе малого Данила. </li> 
<li>Проте втручання чужинців у галицько-волинські справи лише ускладнило внутрішнє становище: невдовзі з&rsquo;ясувалося, що польський та угорський королі мають свої територіальні інтереси й зовсім не збираються дбати про відновлення спокою в Галицько-Волинськім князівстві. </li> 
<li>Отож, чвари не вщухали, а від 1208&nbsp;р.&nbsp;стали ще жорсткішими, позаяк від примарної єдності братів Ігоревичів не лишилося й згадки. </li> 
<li>Проте хоч якими суперечливими були інтереси учасників конфлікту, вони мали дещо спільне &ndash; це небажання повернення в Галицько-Волинське князівство нащадків Романа. Саме його довелося долати Данилу й Васильку.</li> </ul> 
<p><b><a name="bkmk:6"></a>6. Перші кроки князівської кар&rsquo;єри синів Романа Мстиславича</b></p> 
<ul> 
<li>Повернення законних прав для Романовичів почалося із формального закріплення Василька у Бересті. </li> 
<li>Не бажаючи коритися белзькому князеві, берестяни звернулися до польського короля, під прихистом якого перебувала Ганна з молодшим сином, щоби він дозволив княжичу повернутися на Волинь. </li> 
<li>Невдовзі повернувся на Батьківщину й Данило, щоправда не з власної волі, а згідно із підступними планами угорського короля. </li> 
<li>Володар Угорщини захопив Галич, а щоб надати тому насильству законності, заявив, що у князівстві правитиме Данило. Княжичеві виповнилося тоді 10 років, тож до нього приїхала матір. </li> 
<li>Проте галицькі бояри не бажали коритися владі Романової дружини, тому й поквапилися вкотре прогнати вдову з її сином. Цього разу Данило пішов із матір&rsquo;ю на Волинь. Через вісім років він розпочне збирати батькову спадщину.</li> </ul> 
<p><b><a name="bkmk:7"></a>7. Боротьба Данила за возз&rsquo;єднання Галицько-Волинського князівства</b></p> 
<ul> 
<li>Союзником Данила були, крім брата Василька, волинські бояри та найвпливовіші міщани. Зумів порозумітися молодий князь і з новгородським князем <b><i>Мстиславом Удатним</i></b>, якого запросили на князювання повсталі проти угорського поневолення галичани. </li> 
<li>Данило підтримував Мстислава військами у походах проти угорців. </li> 
<li>Та невдовзі перед смертю Мстислав, не почуваючись особливо впевнено в Галичі, віддав місто угорцям. </li> 
<li>Втім, на той час Данило разом із Васильком зібрали під своєю владою всю Волинь, відвоювавши загарбані польським королем землі, мали союзницькі угоди із Литвою, польськими князями. </li> 
<li>Лише <b><i>у 1238&nbsp;р.</i></b>&nbsp;старший Романович нарешті оволодів Галичем. </li> 
<li>З-поміж подій тих років привертає увагу битва <b><i>під Дорогичином</i></b>, що сталася того-таки <b><i>1238&nbsp;р.</i></b>&nbsp;</li> 
<li>Тоді своєю перемогою Данило поклав край зазіханням німецьких лицарів-хрестоносців на західноукраїнські землі. </li> 
<li>Прагнучи заволодіти всією батьковою спадщиною, Данило утвердився і в Києві. Однак столицю свою в Київ не переніс, залишив там намісником хороброго воїна, боярина Дмитра. </li> </ul> 
<p><b><i>Отже, наприкінці 30-х рр. 13&nbsp;ст. Романові сини Данило й Василько відновили батькову державу.</i></b></p> 
<ul> 
<li>Василько як молодший залишився на Волині, в усіх важливих справах підтримуючи Данила. </li> 
<li>Старший Романович столицю Галицько-Волинського князівства переніс до тільки-но закладеного <b><i>міста Холма.</i></b></li> </ul> 
