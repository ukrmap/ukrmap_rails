<h1>Культурне життя в другій половині 14 &ndash; першій половині 16&nbsp;ст.</h1> 
<p><b>План викладу</b></p> <ol> 
<li><a href="#bkmk:1">Умови розвитку культури.</a></li> 
<li><a href="#bkmk:2">Розвиток української мови.</a></li> 
<li><a href="#bkmk:3">Усна народна творчість.</a></li> 
<li><a href="#bkmk:4">Освіта.</a></li> 
<li><a href="#bkmk:5">Початок українського друкарства.</a></li> 
<li><a href="#bkmk:6">Літописання.</a></li> 
<li><a href="#bkmk:7">Архітектура та містобудування.</a></li> 
<li><a href="#bkmk:8">Образотворче мистецтво.</a></li> </ol> 
<p><b>Основні поняття та терміни</b></p> 
<p><b><i>Інкунабулами</i> </b>(від лат. incunabula &ndash; колиска), називають книги, видані від середини 15&nbsp;ст. по 1500&nbsp;р., книги, що вийшли друком від 1501&nbsp;р.&nbsp;до 1551&nbsp;р., &ndash; <i>палеотипами</i>. Відповідно наступні за віком видання &ndash; до 1800&nbsp;р.&nbsp;називають <i>стародруками</i>.</p> 
<p><b><i>Іконостас</i></b> &ndash; стіна, перегородка, що відокремлює вівтар&nbsp;&ndash; головне місце у храмі, від центральної частини &ndash; приміщення, де знаходяться віруючі. Складався з одного-двох рядів ікон. Із часом кількість ярусів у іконостасі збільшувалися до чотирьох.</p> 
<p><b><i>Балади</i></b> &ndash; жанр ліро-епічної поезії фантастичного, історично-героїчного чи соціально-побутового змісту із драматичним сюжетом.</p> 
<p><b><i>Історичні пісні</i></b> &ndash; ліро-епічні фольклорні твори про конкретні історичні події, процеси та історичних осіб<b>.</b></p> 
<p><b><i>Думи</i></b> &ndash; уснопоетичні героїчні твори про важливі події та видатних діячів української історії, які напівпроспівувались-напівпромовлялися під музичний супpовід на бандуpі, кобзі чи ліpі мандрівними співцями.</p> 
<p><b><i>Кобзар</i></b> &ndash; народний мандрівний співець, який співав народні пісні та грав на кобзі (лірі чи бандурі).</p> 
<p><b>Особистість</b></p> 
<p><b> 
<img src="/images/uh7a/Thumbnails/27_27_z4.jpg" align="left" border="1" width="100">
Дрогобич Юрій</b> (бл. 1450 &ndash; 1494&nbsp;рр.) &ndash; український учений. Він першим із українців опублікував свою працю в Європі за доби, коли друкарство тільки зароджувалося. Він, один із українських студентів, став першим доктором медицини та професором Болонського університету в Італії.</p> 
<p>Народився Юрій Дрогобич у родині міщанина Михайла Доната. Прізвище його було Котермак, одначе, дотримуючись тодішнього звичаю, вчений іменував себе за назвою рідного міста.</p> 
<p>Діставши початкову освіту, допитливий юнак не полишав навчання. Вчитися далі він подався до Краківського університету. Вже там виявив неабиякі здібності та працьовитість, ставши одним із небагатьох з-поміж студентів-однокурсників бакалавром, а через рік &ndash; магістром. По тому поїхав продовжувати навчання до славетного Болонського університету. До Кракова Юрій Дрогобич повернувся визнаним у Європі вченим. Дослідники припускають, що його лекції з астрономії та медицини слухав Миколай Коперник &ndash; згодом видатний астроном-реформатор.</p> 
<p>Юрій Дрогобич був автором однієї з перших друкованих книжок. Його трактат &laquo;Прогностична оцінка поточного 1483&nbsp;р.&raquo; був видрукуваний у Римі 7 лютого 1483&nbsp;р.&nbsp;На думку дослідників, тираж тієї невеличкої книжки становив кількасот примірників.</p> 
<p><b>Основний виклад</b></p> 
<p style="text-align: left;"><b><a name="bkmk:1"></a>1. Умови розвитку культури</b></p> 
<ul> 
<li>Українська культура 15&nbsp;&ndash; першої половини 16&nbsp;ст. &ndash; безпосередня спадкоємиця культури Київської Русі та Галицько-Волинської держави.</li> 
<li>Українські землі перебували у складі кількох держав, через те умови для культурного поступу українців, що склалися в тих державах, були неоднаковими.</li> 
<li>Сприятливі умови були у Великому князівстві Литовському. Збираючи українсько-руські землі, литовські князі прагнули прилучитися до великої культури Київської Русі, надбання якої не відкидали, а підтримували й відроджували разом із православною вірою та руською мовою, що були визнані державними. </li> 
<li>Литовські можновладці перебрали й традиційний для Русі-України спосіб життя.</li> 
<li>Про Польське королівство, дослідники кажуть, що воно було брамою, крізь яку до України долинали ідеї <b> <i>Відродження</i></b>, набувала поширення західноєвропейська система освіти. </li> 
<li>Не маючи власної вищої школи, українці навчалися в європейських університетах, прилучаючись там до західноєвропейських наукових і мистецьких ідей, збагачуючи ними рідну культуру. </li> 
<li>Українці, які здобували освіту в Західній Європі, наголошували на своїй національній належності, додаючи до власних прізвищ слова &laquo;<i>русин</i>&raquo;<i>, </i>&laquo;<i>роксоланин</i>&raquo;<i>, </i>&laquo;<i>рутенець</i>&raquo;<i>,</i> тобто українець. </li> 
<li>Проте варто пам&rsquo;ятати, що хвиля західноєвропейських культурних впливів не поглинула споконвічних традицій. </li> 
<li>Нове й старе в українській культурі мирно співіснувало, нашаровуючись одне на одне. </li> 
<li>Внаслідок цього поставали унікальні культурні явища.</li> </ul> 
<p style="text-align: left;"><b><a name="bkmk:2"></a>2. Розвиток української мови </b></p> 
<ul> 
<li>Від часів Київської Русі тривала традиція застосування двох літературних мов: <b><i>книжної староукраїнської</i></b><i> <b>мови</b></i> та українського різновиду церковнослов&rsquo;янської мови &ndash; <b><i>мови</i></b><i> <b>слов&rsquo;яноруської</b></i>. </li> 
<li><i>Староукраїнська мова</i> була наближена до мови розмовної. </li> 
<li>Пам&rsquo;ятки офіційно-ділового стилю староукраїнської мови зберігають численні діалектні явища, промовисто вказуючи на місце свого творення.</li> 
<li>Церковні книжки й надалі писали церковнослов&rsquo;янською мовою, яку тоді називали слов&rsquo;яноруською. </li> </ul> 
<p style="text-align: left;"><b><a name="bkmk:3"></a>3. Усна народна творчість</b></p> 
<ul> 
<li>Усна народна творчість розвивалася на основі давньоукраїнських традицій, закорінених у сиву давнину.</li> 
<li>&nbsp;Ще за язичницької доби виникла календарно-обрядова поезія. </li> 
<ul> 
<li>Давні веснянки, колядки, щедрівки жили в народній пам&rsquo;яті, набуваючи часом нового змісту. </li> 
<li>У давні сюжети впліталися нові герої, нові події, породжені тогочасними історичними умовами. Наприклад, героєм багатьох колядок став парубок &ndash; переможець у битві проти ординців.</li> </ul> 
<li>На 14 &ndash; 15&nbsp;ст. припало становлення уснопоетичного жанру <b><i>історичної пісні </i></b>та<b><i> балади</i></b>. </li> 
<ul> 
<li>Найдавніший запис української історичної пісні-балади, що зберігся, &ndash; текст пісні &laquo;Дунаю, Дунаю, чому смутен течеш?&raquo;, уміщений у рукописній &laquo;Граматиці чеській&raquo; Яна Благослава 1571&nbsp;р.&nbsp;</li> </ul> 
<li>Найціннішим мистецьким надбанням народу тих часів стали <b><i>думи</i></b>, що сягали корінням княжих часів. </li> 
<ul> 
<li>Великого значення у виконанні дум набувала імпровізація &ndash; іншими словами, дума творилася під час кожного виконання, незмінними при цьому лишалися тема й найголовніші елементи сюжету. </li> 
<li>Найдавніші думи виникли в 14&ndash;15&nbsp;ст. У них відобразилися тяжкі бідування та злидні українського народу, спричинені ординськими набігами, страшні руйнування міст і жорстоке плюндрування сіл, знищення й масове поневолення українців.</li> </ul> </ul> 
<p style="text-align: left;"><b><a name="bkmk:4"></a>4. Освіта</b></p> 
<ul> 
<li><b> 
<img src="/images/uh7a/Thumbnails/27_283.jpg" align="right" border="1" width="100">
</b>За традицією освіту здобували при церквах і монастирях. </li> 
<li>Спеціально підготовлені <i>дяки,</i> яких називали граматиками або книжниками, навчали дітей письму церковнослов&rsquo;янською мовою, початкам арифметики, молитвам, співу. </li> 
<li>Існування мережі початкових шкіл в Україні підтверджує й те, що багато українців навчалося в європейських університетах від початку їх існування. А щоби стати студентом треба було мати основи знань.<i> </i></li> </ul> 
<p style="text-align: left;"><b><a name="bkmk:5"></a>5. Початок українського друкарства. </b></p> 
<ul> 
<li>Перша друкарня, книги якої мали поширюватися в Україні, з&rsquo;явилися наприкінці 15&nbsp;ст. у Кракові. Заснував її <b><i>Швайпольт Фіоль</i></b>. </li> 
<li>Саме його вважають українським першодрукарем. У <b><i>1491&nbsp;р.</i></b>&nbsp;він надрукував чотири богослужбові книги церковнослов&rsquo;янською мовою, післямови ж українською, що й вказує на замовників книгодруків. </li> 
<li>Поява у Кракові тих книжок для православної церкви обурила польських можновладців. Фіоль зазнав переслідувань, йому було заборонено друкувати книжки.</li> 
<li>На початку 16&nbsp;ст. з&rsquo;явилися книгодруки білоруса <b><i>Франциска Скорини.</i></b> У 1517&nbsp;р. у Празі він надрукував &laquo;Псалтир&raquo;, а 1519&nbsp;р.&nbsp;&ndash; &laquo;Біблію руську&raquo;. </li> 
<li>Книги Франциска Скорини були надзвичайно популярні в Україні, про що свідчать їхні рукописні копії.</li> </ul> 
<p><b>
<img src="/images/uh7a/Thumbnails/27_286.jpg" border="1" width="64">
 
<img src="/images/uh7a/Thumbnails/27_285.jpg" border="1" width="91">
 
<img src="/images/uh7a/Thumbnails/27_288.jpg" border="1" width="100">
</b></p> 
<p><b><a name="bkmk:6"></a>6. Літописання</b></p> 
<ul> 
<li>До нашого часу збереглися списки <b><i>літопису Великого князівства Литовського.</i></b> </li> 
<li>Той історико-літературний твір постав на давній українській літописній традиції, але створений був спільною працею українських, білоруських та литовських книжників. </li> 
<li>Він відомий у 3-х редакціях. У літопису викладено історію Литви від найдавніших часів до середини 16&nbsp;ст. </li> 
<li>Обстоювання інтересів Литовсько-Руської держави є найвиразнішим у &laquo;Похвалі великому князеві Вітовту&raquo;, що за змістом і манерою викладу вирізняється з-посеред тексту літопису. </li> 
<li>Заслуговує на увагу й оповідання &laquo;Про Подільську землю&raquo;, в якому йдеться про князювання в другій половині 14&nbsp;ст. на Поділлі литовських князів; братів Коріатовичів.</li> 
<li>Помітне місце в українському літописанні тих часів належало <b><i>Волинському літописові</i></b>, який ще називають <b><i>Коротким Київським</i></b>. </li> 
<li>Складений безпосередньо у Києві та завершений на початку 16&nbsp;ст., він висвітлював події 862&ndash;1515&nbsp;рр.&nbsp;З-поміж літописних розповідей особливо змістовними є ті, що стосуються подій 1480&ndash;1515&nbsp;рр.</li> </ul> 
<p><b><a name="bkmk:7"></a>7. Архітектура та містобудування</b></p> 
<ul> 
<li>У другій половині 14&nbsp;ст. із поширенням в Україні насамперед на її західних землях <i>маґдебурзького права,</i> що наближало українські міста до західноєвропейських, у міській забудові почали з&rsquo;являтися ознаки <b><i>регулярного планування. </i></b></li> 
<ul> 
<li>На основі чіткої геометричної сітки розміщували основні елементи укріплених нових центрів поселень &ndash; ринкової площі, кварталів, вулиць. Центральною частиною міст, з якої, власне, починалося будівництво, була площа з ратушею посередині&nbsp;&ndash; площа Ринок. </li> 
<li>Ця площа мала форму прямокутника або квадрата. </li> 
<li>Найважливіші вулиці прокладалися через усе місто. Захисну функцію виконували мури, що ними обносили місто, а також рови й вали. </li> 
<li>У Львові площа Ринок була збудована ще у 14&nbsp;ст. </li> 
<li>Новий центральний район Львова із площею Ринок і прилеглими вулицями охоплював майже квадратну територію. </li> 
<li>Колишнє княже місто щодо нього було передмістям (його називали Краківським), тобто розташовувалося зі зовнішнього боку захисних мурів. </li> 
<li>Нове місто оточували оборонні мури.</li> 
<li>Попервах Львів був обнесений лише одним кільцем мурів, глибоким ровом і високими валами. </li> 
<li>Із винаходом вогнепальної зброї спорудили ще одну стіну &ndash; зовнішню. </li> 
<li>У львівських мурах було дві в&rsquo;їзні брами, до яких вели звідні мости. Захисні споруди затискали місто, тож його внутрішня забудова була щільною та надзвичайно економною. </li> </ul> 
<li>Старі<i> </i>міста, такі як Київ, Володимир, Чернігів, Новгород-Сіверський, зберігали давнє планування, в основу якого було покладено особливості рельєфу. </li> 
<li>В обрисах міст головну роль стали відігравати силуети численних високих башт. </li> 
<li>Від однієї до іншої башти тягнулися оборонні дерев&rsquo;яні або муровані стіни. </li> 
<li>Більш того, за умов постійної загрози несподіваних нападів зі Степу рис оборонної архітектури набували навіть окремі церкви, монастирі, синагоги тощо. </li> 
<li>Дерев&rsquo;яна фортеця була неодмінною ознакою міста на землях Подніпров&rsquo;я та Лівобережжя.</li> 
<li>Дерев&rsquo;яні захисні споруди мав, зокрема, тогочасний Київ. </li> 
<ul> 
<li>Найбільшим був Київський замок, збудований на Замковій горі за Володимира Ольґердовича. </li> 
<li>Року 1416 замок так і не змогли взяти війська Едигея. </li> 
<li>Лише у 1482&nbsp;р.&nbsp;його захопила та спалила кримська орда Менглі-Гірея. Незабаром замок було відбудовано. </li> </ul> 
<li>Найбільше мурованих замків було на Поділлі та Волині. Найвизначнішою пам&rsquo;яткою замкового будівництва в Україні є <b><i>Верхній замок у Луцьку. </i></b></li> 
<ul> 
<li>Його споруджено за князя Любарта й добудовано за Свидригайла. </li> </ul> 
<li>І нині береже дотик давно минулих часів славетний <b><i>Острозький замок</i></b>. Наприкінці 15&nbsp;&ndash; на початку 16&nbsp;ст. його було перебудовано: дерев&rsquo;яно-земляні укріплення здебільшого замінено мурованими спорудами. </li> 
<li>Серед численних оборонних споруд Поділля однією з найбільш неприступних фортець вважалася <b><i>Кам&rsquo;янець-Подільська</i></b>, споруджена на високому скелястому березі річки Смотрич. </li> 
<li>Характерним для архітектури того періоду був <b><i>Меджибізький замок</i></b>. </li> 
<ul> 
<li>Він не мав правильної форми, як і план Кам&rsquo;янець-Подільської фортеці, адже у ньому максимально враховувалися природні умови. </li> 
<li>Замок стояв на високому мисі, де зливаються річки Південний Буг і Бужок. </li> </ul> 
<li>Від кінця 14&nbsp;ст. із часів князювання Федіра Коріатовича на Закарпатті веде свою історію найкраще збережений у краї <b><i>Мукачівський замок</i></b>.</li> 
<li>Однією з найпотужніших оборонних споруд <b><i>була Білгород-Дністровська (Акерманська) фортеця</i></b>, найдавніша частина якої будувалася в 13&ndash; першій половині 14&nbsp;ст. </li> 
<li>У другій половині 15&nbsp;ст. суттєві перебудови провадилися у <b><i>Хотинській фортеці</i></b> &ndash; неприступної твердині в середній течії Дністра. </li> 
<ul> 
<li>Великі монастирі подекуди набували вигляду справжніх фортець, захищених міцними мурами із вежами. </li> 
<li>Такий, зокрема, Святогірський (Успенський) монастир-фортеця в селі Зимне на Волині (друга половина 15&nbsp;ст.). </li> 
<li>Унікальною і водночас надзвичайно характерною пам&rsquo;яткою української архітектури 15&nbsp;ст. є Покровська церква-твердиня в селі&nbsp;Сутківці на Поділлі. Через Сутківці пролягав шлях, яким мало не щорічно сунула орда за здобиччю, і тільки церква давала змогу людям врятуватися.</li> </ul> </ul> 
<p style="text-align: left;"><b>
<img src="/images/uh7a/Thumbnails/27_250.jpg" border="1" width="100">
 
<img src="/images/uh7a/Thumbnails/27_251.jpg" border="1" width="100">
 
<img src="/images/uh7a/Thumbnails/27_293.jpg" border="1" width="100">
 
<img src="/images/uh7a/Thumbnails/27_272.jpg" border="1" width="100">
 
<img src="/images/uh7a/Thumbnails/27_294.jpg" border="1" width="100">
 
<img src="/images/uh7a/Thumbnails/27_295.jpg" border="1" width="79">
</b></p> 
<p style="text-align: left;"><b><a name="bkmk:8"></a>8. Образотворче мистецтво</b></p> 
<ul> 
<li>Українське малярство другої половини 14&ndash;16&nbsp;ст. розвивалося на основі традицій і досягнень русько-візантійського малярства часів Київської Русі та Галицько-Волинського князівства. </li> 
<li>До середини 16&nbsp;ст. розвивалося монументальне малярство &ndash; <i>фрески</i>. </li> 
<ul> 
<li>Багато фресок українських майстрів збереглось у пам&rsquo;ятках, розташованих у Польщі (розписи в каплиці святої Трійці у Любліні 1418&nbsp;р.&nbsp;та каплиці святого Хреста Вавельського замку у Кракові 1470&nbsp;р.) </li> </ul> 
<li>Протягом 15&nbsp;&ndash; першої половини 16&nbsp;ст. активно розвивався провідний жанр тогочасного малярства &ndash; <i>іконопис. </i></li> 
<ul> 
<li>Значною популярністю користувався образ Богородиці, що втілював ідею заступництва та спасіння. </li> 
<li>Кращим його зразком серед збережених <b><i>є ікона Богородиці зі села Красів</i></b>, яка показує, як у малярстві відтворювався емоційний образ жінки-матері. </li> 
<li>Популярними були ікони, де в образах святих втілено воїнів-героїв (наприклад, <b><i>ікона Юрія Змієборця</i></b> &ndash; кінець 14&nbsp;ст. із Станилі поблизу Дрогобича) або реальні типи сучасників &ndash; селян, міщан, шляхтичів (ікона &laquo;Страшний суд&raquo;).</li> </ul> 
<li>Серед пам&rsquo;яток письма і книжкової графіки, створених у 14&ndash;15&nbsp;ст., вершиною книжкової мініатюри є <b> <i>Київський псалтир</i></b>, що його переписав у Києві з константинопольського рукопису 11&nbsp;ст. дяк Спиридоній на замовлення єпископа Михаїла&nbsp; <b><i>у 1397&nbsp;р.</i></b></li> 
<ul> 
<li>Ця велика рукописна книга має 229 пергаментних аркушів. </li> 
<li>Оздоблено її майже 300 мініатюрами, розміщеними на берегах. </li> </ul> 
<p><b>
<img src="/images/uh7a/Thumbnails/27_Zmiy.jpg" border="1" width="80">
 
<img src="/images/uh7a/Thumbnails/27_Psalt1.jpg" border="1" width="73">
 
<img src="/images/uh7a/Thumbnails/27_298.jpg" border="1" width="78">
 
<img src="/images/uh7a/Thumbnails/27_297.jpg" border="1" width="80">
</b></p> </ul> 
