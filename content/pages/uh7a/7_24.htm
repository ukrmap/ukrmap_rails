<h1>Українські землі під владою Литви та Польщі наприкінці 14 &ndash; в першій половині 16&nbsp;ст.</h1> 
<p><b>План викладу</b></p> <ol> 
<li><a href="#bkmk:1">Ліквідація українських удільних князівств. </a> </li> 
<li><a href="#bkmk:2">Посилення польського впливу на українські землі.</a> </li> 
<li><a href="#bkmk:3">Повстання литовсько-руської знаті на чолі із князем Свидригайлом.</a> </li> 
<li><a href="#bkmk:4">Відновлення та остаточна ліквідація Київського та Волинського удільних князівств.</a></li> 
<li><a href="#bkmk:5">&laquo;Змова руських князів&raquo;.</a> </li> </ol> 
<p><b>Хронологія</b></p> 
<table border="0" cellpadding="5"> 
<tbody> 
<tr> 
<td> 
<p style="text-align: right;"><i>1432&ndash;1435&nbsp;рр.</i></p> </td> 
<td> 
<p style="text-align: left;"><i>Боротьба українських та білоруських князів на чолі з Свидригайлом за незалежність Білорусі та України від Польщі. Утворення &ldquo;Великого князівства Руського&rdquo;</i></p> </td> </tr> 
<tr> 
<td> 
<p style="text-align: right;"><i>1452&nbsp;р.</i></p> </td> 
<td> 
<p style="text-align: left;"><i>Ліквідація Волинського удільного князівства</i></p> </td> </tr> 
<tr> 
<td> 
<p style="text-align: right;"><i>1455&ndash;1470&nbsp;рр.</i></p> </td> 
<td> 
<p style="text-align: left;"><i>Князювання Семена Олельковича</i></p> </td> </tr> 
<tr> 
<td> 
<p style="text-align: right;"><i>1471&nbsp;р.</i></p> </td> 
<td> 
<p style="text-align: left;"><i>Ліквідація Київського удільного князівства і перетворення його на воєводство</i></p> </td> </tr> 
<tr> 
<td> 
<p style="text-align: right;"><i>1481&nbsp;р.</i></p> </td> 
<td> 
<p style="text-align: left;"><i>"Змова руських князів"</i></p> </td> </tr> 
<tr> 
<td> 
<p style="text-align: right;"><i>1508&nbsp;р.</i></p> </td> 
<td> 
<p style="text-align: left;"><i>Виступ князя Михайла Глинського</i></p> </td> </tr> </tbody> </table> 
<p><b>Особистість</b></p> 
<p><b> 
<img src="/images/uh7a/Thumbnails/24_260.jpg" align="left" border="1" width="100">
Свидригайло</b> &ndash; син Ольґерда Ґедиміновича, молодший брат Ягайла. Після смерті Вітовта проголошений великим князем литовським. У 1432&nbsp;р.&nbsp;внаслідок змови литовських і польських можновладців на чолі зі Сигізмундом Кейстутовичем Свидригайла усунено з великокнязівського престолу. Вів тривалу боротьбу зі Сигізмундом за владу у Великому князівстві Литовському, в якій його підтримували українські князі (відмовилися визнати верховенство Сигізмунда і, за твердженням літописця, посадили Свидригайла на &laquo;велике княжіння Руське&raquo;). У 1435 р. війська Свидригайла зазнали поразки від військ Сигізмунда у Вількомирській битві.</p> 
<p><b>Основний виклад</b></p> 
<h1><a name="bkmk:1"></a>1. Ліквідація українських удільних князівств</h1> 
<ul> 
<li>За правління Вітовта (1392&ndash;1430&nbsp;рр.) багатьох литовських князів, які мали уділи в Русі-Україні, було позбавлено володінь. </li> 
<li>Самостійність удільних князівств непокоїла великого князя. Задля утвердження та зміцнення своєї влади він докладав зусиль, щоб ліквідувати найбільші князівства, урівняти князів із боярством. </li> 
<li>Ліквідація удільних князівств для князівської верстви означала обмеження їхніх прав. </li> 
<li>Проти такої політики об'єдналися вітебський князь Свидригайло Ольґердович, сіверський князь Дмитро-Корибут Ольґердович, київський князь Володимир Ольґердович і подільський князь Федір Коріатович. </li> 
<li>Ці князі були проти підпорядкування своїх земель новій Польсько-Литовській державі.</li> 
<li>Протистояння переросло у воєнний конфлікт, у якому удільні князі зазнали поразки.</li> 
<li>Землі Дмитра-Корибута Вітовт передав князю Федору Любартовичу, в якого перед тим було відібрано його волинську вотчину. </li> 
<li>Не зміг утримати уділ і Федір Коріатович, який володарював на Поділлі після смерті своїх трьох братів. Цього князя Вітовт позбавив уділу теж у 1393&nbsp;р.&nbsp;</li> 
<li>Року 1394&nbsp;р.&nbsp;він вигнав із Київської землі Володимра Ольґердовича й передав цей уділ його братові Скиргайлу. </li> 
<li>Та володарював у Києві Скиргайло Ольґердович недовго: за літописним оповіданням, невдовзі його було отруєно. А в Києві утвердився князь Іван Ольгимунтович Гольшанський.</li> </ul> 
<table id="table7" width="100%"> 
<tbody> 
<tr> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> </tr> </tbody> </table> 
<p><i>Отже, протягом 1393&ndash;1395&nbsp;рр.&nbsp;позбавлені уділів були найзначніші князі.</i></p> 
<p><b><i>Політика князя Вітовта, спрямована на ліквідацію самостійності найбільших уділів, завдала удару українській державності, позаяк саме удільні князівства втілювали державницьку ідею на землях Русі-України, що перебували у складі Великого князівства Литовського. </i> </b></p> 
<p><b><a name="bkmk:2"></a>2. Посилення польського впливу на українські землі</b></p> 
<p>Та хоч як опирався Вітовт Кревській унії, протидіяти посиленню польського впливу він не зміг.</p> 
<ul> 
<li>Шукати підтримки в Польщі Вітовта змусила поразка в битві проти татар 1399&nbsp;р.&nbsp;на річці Ворсклі. </li> 
<li>За угодою, укладеною у Вільні в 1401&nbsp;р., Вітовта було визнано довічним володарем Великого князівства Литовського, проте після смерті всі його землі мали би повернутися до складу Польщі. </li> 
<li>Так було відновлено умови Кревської унії. Щоправда Вітовт із часом повернув собі колишню славу. Особливо помітно зріс його авторитет після <b><i>Ґрюнвальдської битви,</i></b> де було завдано нищівного удару лицарям-тевтонам (1410&nbsp;р.).</li> 
<li>Перемога в Ґрюнвальдській битві змусила польських можновладців згодилися на значні поступки литовцям. Це вплинуло й на долю українських земель. </li> 
<li>Року 1411 польський король Ягайло передав Вітовтові в довічне володіння Західне Поділля. </li> 
<li>Згідно із договором, укладеним &nbsp;у 1412&nbsp;р.&nbsp;в Любомлі Угорщина відмовилася на користь Польщі й Литви від своїх претензій на Галичину й Поділля. За угодою володіти цими українськими землями могли&nbsp; не тільки поляки, а й литовці.</li> </ul> 
<p style="text-align: center;"><b>Городельська унія</b></p> 
<ul> 
<li>Зміни в польсько-литовських відносинах було закріплено в жовтні <b><i>1413&nbsp;р.</i></b>&nbsp;на спільному сеймі у <b><i>місті Городлі</i></b>.</li> 
<li>Тоді було схвалено <b><i>Городельську унію,</i></b> яка ще раз підтверджувала польсько-литовське зближення, водночас проголошуючи збереження великокнязівського столу в Литві. </li> 
<li>Тобто за Великим князівством Литовським було закріплено певні державні права, хоча й під зверхністю польського короля. </li> </ul> 
<p>
<img src="/images/uh7a/image002.gif" align="left" width="23">
<i>Для українських земель нова польсько-литовська угода мала небажаний результат: вона, зокрема, передбачала призначення на вищі урядові посади Великого князівства Литовського тільки литовців-католиків, що значно обмежувало права православної української знаті, яка для досягнення державних посад мусила зрікатися батьківської віри, а відтак &ndash; і національності.</i></p> 
<p><b><a name="bkmk:3"></a>3. Повстання литовсько-руської знаті на чолі із князем Свидригайлом</b></p> 
<ul> 
<li>Після смерті Вітовта <b><i>1430&nbsp;р.</i></b>&nbsp;великим князем литовським було проголошено<b><i> князя Свидригайла Ольґердовича.</i></b> </li> 
<li>Він значно активніше за свого попередника почав здійснювати політику, спрямовану на розрив унії з Польщею і здобуття Великим князівством Литовським незалежності. </li> 
<li>У відповідь Польща, яка взагалі воліла не мати великого князя литовського, розпочала воєнні дії. </li> </ul> 
<p>Орієнтація Свидригайла на українську та білоруську знать спричинила невдоволення литовців, і за підтримки Польщі великим князем литовським було проголошено брата Вітовта &ndash; Сигізмунда.</p> 
<ul> 
<li>Усунення Свидригайла від влади <b><i>1432&nbsp;р.&nbsp;</i></b>обурило прихильників князя.</li> 
<li>Вони відмовилися визнавати владу Сигізмунда, який відновив унію з Польщею. </li> 
<li>За словами літописця, &laquo;<i>князі руські й бояри посадили князя Свидригайла на<b> Велике княжіння Руське&raquo;. </b> </i></li> 
<li>Сучасники цю подію сприйняли як поділ Великого князівства Литовського на дві держави &ndash; литовську й руську. </li> 
<li>До складу останньої, дослідники часом називають її <b><i>Українсько-білоруською державою,</i></b> ввійшли Київщина, Чернігово-Сіверщина, Волинь, Східне Поділля, Смоленщина, Вітебщина та Полоцька земля. </li> 
<li>Протягом кількох наступних років польські, а також литовські можновладці, котрі орієнтувалися на Польщу, намагалися силою зброї скорити Свидригайла й повернути руські землі під владу великого князя литовського. </li> 
<li>Подією, що визначила долю повстання Свидригайла, була <b><i>битва під Вількомиром</i></b> (нині місто Укмерге в Литві).</li> 
<li>Січа під Вількомиром відбулася <b><i>у 1435&nbsp;р</i></b>.</li> 
<li>У тій битві зійшлися армія великого князя литовського Сигізмунда, посилена польськими загонами, та військо Свидригайла, який очолив українсько-білоруську знать у боротьбі за власні права. </li> 
<li>Сили Свидригайла зазнали тяжкої поразки. </li> </ul> 
<p><b><i>Повстання Великого князівства Руського проти Польщі та пропольськи й прокатолицьки налаштованої литовської родової знаті після невдалої битви не мало шансів на перемогу.</i></b></p> 
<p><b><a name="bkmk:4"></a>4. Відновлення та остаточна ліквідація Київського та Волинського удільних князівств</b></p> 
<ul> 
<li>Втім, іще майже 100 років представники української аристократії чинили опір зазіханням литовських можновладців-католиків і Польщі.</li> 
<li>Так, у 1440&nbsp;р.&nbsp;волинські князі Іван та Олександр Чорторийські організували змову і вбили великого князя литовського Сигізмунда. </li> 
<li>Одразу ж потому на українських землях спалахнули повстання проти Литви. </li> 
<li>Вони набули такої сили та розмаху, що литовські можновладці мусили відновити удільні <b><i>Київське</i></b> й <b><i>Волинське князівства. </i></b>Київським князем став <b><i>Олелько (Олександр),</i></b> син усунутого Вітовтом київського князя Володимира Ольґердовича, волинським &ndash; <b><i>Свидригайло.</i></b></li> </ul> 
<p style="text-align: center;"><b>Олельковичі</b></p> 
<p><b> 
<img src="/images/uh7a/Thumbnails/24_27_z1.jpg" align="right" border="1" width="100">
</b><i>Олелько Володимирович </i>(1441&ndash;1454&nbsp;рр.) та його син <i>Семен Олелькович </i>(1455&ndash;1470&nbsp;рр.) продовжували на київському столі політику Володимира Ольґердовича.</p> 
<ul> 
<li>Окрім Київщини, Переяславщини та Брацлавщини, володіння Олельковичів поширилися на Чернігово-Сіверську землю. </li> 
<li>Чимало було зроблено для обороноздатності Київської землі, зокрема поновлено укріплення порубіжних замків &ndash; Любеча, Остра, Канева, Черкас, Звенигорода тощо. </li> 
<li>Розгорнулися роботи з реставрації київських храмів: церкви Спаса на Берестові, Успенського собору Києво-Печерського монастиря. </li> 
<li><b>Одначе зміцнення українських князівств суперечило політиці Литви й Польщі. Саме тому відновлені князівства знову <i>було ліквідовано: Волинське 1452&nbsp;р., по смерті Свидригайла, а Київське &ndash; 1471&nbsp;р., по смерті Семена Олельковича. </i></b></li> </ul> 
<p><b><i>Землі ліквідованих князівств було передано литовським намісникам, чим фактично встановлювалося панування чужинців.</i></b></p> 
<p><b><a name="bkmk:5"></a>5. &laquo;Змова руських князів&raquo; </b></p> 
<p>Ліквідація удільних князівств викликала протести руських князів.</p> 
<ul> 
<li>Року<b><i> 1481</i></b> нащадки Володимира Ольґердовича Михайло Олелькович, Федір Бельський та Іван Гольшанський змовилися усунути від влади великого князя литовського Казимира, який був водночас і польським королем, а натомість поставити на великокнязівський стіл Михайла Олельковича. </li> 
<li>Проте змову було викрито. Страта Олельковича-молодшого поставила останню крапку в долі Київського удільного князівства, бо відтоді, як писав літописець, <i>&laquo;в Києві перестали бути князі, а замість князів стали воєводи&raquo;.</i></li> 
<li>Наступною й, власне, останньою спробою відновити незалежність українських земель силою зброї з боку князів було повстання Михайла Глинського <b><i>1508&nbsp;р.,</i></b> але й воно зазнало невдачі.</li> </ul> 
<table id="table8" width="100%"> 
<tbody> 
<tr> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> 
<td> 
<img src="/images/uh7a/image001.gif">
</td> </tr> </tbody> </table> 
<p><i>&nbsp;Отже, спроби української аристократії зберегти українську державність не мали успіху. Ліквідація удільних князівств для князівської верстви означала втрату державницького статусу, носієм якого вона виступала. </i></p> 
<ul> 
<li>Впродовж XV &ndash; початку XVII&nbsp;ст. князі намагалися перешкоджати закріпленню на важливих посадах, урядах, як тоді казали нетитулованої знаті. </li> 
<li>Із посиленням польського впливу з-поміж претендентів на посади перевагу мали, особливо в коронних землях, католики. </li> 
<li>Ця обставина змушувала переходити в католицьку релігію князівські родини. Сприяли цьому і змішані шлюби з представниками польських магнатських родин. </li> 
<li>Так українські та білоруські землі поступово втрачали князівську верству. </li> 
<li>А без національної знаті, здатної обіймати державні посади, тобто представляти собою державу, уривалися державотворчі традиції.</li> </ul> 
