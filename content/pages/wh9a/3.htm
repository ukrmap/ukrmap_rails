<p class="rvps2">Період після завершення наполеонівських війн і встановлення в Європі "віденської системи" називають добою політичної реакції. В цей час визначальним для діяльності більшості європейських політиків було намагання зберегти і закріпити давні, віджилі порядки. Монархи, аристократи, католицьке духовенство, усі ті, хто втратив у революційну епоху власність і владу, намагалися тепер повернути суспільне життя у той стан, яким він був до 1789 р.</p> 
<p class="rvps2">XIX ст. в європейській історії називають "епохою націоналізму". Французька революція, а надто наполеонівські війни спричинили хвилю піднесення націоналізму або національно-визвольної боротьби практично в усіх європейських народів, насамперед у тих, які зазнали нападу французької армії. Відтоді стало набувати поширення переконання, що кожен народ має право на створення власної національної держави. Ця ідея надихала учасників тогочасних таємних опозиційних товариств національно-визвольного спрямування.</p> 
<p class="rvps2">Німеччина після Віденського конгресу залишалася політично роздробленою країною. Створений за його рішеннями Німецький союз існував лише на папері, позаяк не мав єдиного уряду, спільного законодавства та збройних сил.</p> 
<p class="rvps2">У більшості німецьких держав запанувала реакція, відновлювалися феодальні повинності селян. У Пруссії король так і не виконав своєї обіцянки дарувати конституцію. Прийняті раніше конституції у багатьох німецьких державах були скасовані.</p> 
<p class="rvps2">Період 1815-1847 рр. став у Німеччині часом становлення сил, які виступали за подолання політичної роздробленості країни. Мрія про єдину державу, в якій будуть забезпечені невід'ємні права людини і громадянина стає визначальною для німецького націоналістичного руху.</p> 
<p class="rvps2">Внаслідок переслідувань і репресій багатьом німецьким патріотам довелося залишити свої держави. 1834 р. у Швейцарії виникло таємне товариство "Молода Німеччина". Його метою була боротьба за об'єднання Німеччини, створення республіки, запровадження конституційного ладу з гарантіями основних політичних прав громадян.</p> 
<p class="rvps2">У багатонаціональній Австрійській імперії бурхливо розвивалися національні рухи. На відміну від Німеччини та Італії, де ці рухи спрямовувалися на об'єднання країни, народи Австрійської імперії боролися за право на власне національне самовизначення.</p> 
<p class="rvps2">Першими стали виступати проти права Відня вирішувати їхню долю угорці. 1825 р. австрійський імператор вимушений був дозволити скликати в Угорщині окремі Державні збори. Національні рухи слов'янських народів Австрійської імперії розпочиналися з боротьби за культурне відродження слов'ян. У першу чергу воно торкнулося чехів і хорватів, що були незадоволені заохочуваною Віднем політикою понімечення. Тепер їхніми мовами, що раніше була лише розмовною, стали виходити газети і книжки. Активно розвивався в цей період український національний рух на Закарпатті та у Східній Галичині.</p> 
<p class="rvps2">Активізація національно-визвольних рухів в Італії спричинила революції 20-30-х років. Революція охопила південь Італії, Неаполітанське королівство. Король вимушений був підписати конституцію і погодитися на скликання парламенту. Однак, за рішенням Священного союзу австрійські війська силою відновили в Неаполі абсолютну монархію і жорстоко розправилися з повстанцями.</p> 
<p class="rvps2">Тим часом революційний рух охопив Сардинське королівство. Повстанці-офіцери сардинської армії висували гасло національної незалежності усієї Північної Італії. Було створено тимчасовий уряд і проголошено конституцію. Але австрійська армія і тут придушила революцію.</p> 
<p class="rvps2">1831 р. у Марселі італійський патріот Джузеппе Мадзіні створив "Молоду Італію" - єдину загальноіталійську національно-революційну організацію. Він сформулював принцип "кожній нації - держава" і розпочав боротьбу за його реалізацію. "Молода Італія" мала на меті об'єднання Італії в єдину незалежну демократичну республіку.</p> 
<p class="rvps2">У Франції після "Ста днів" відновилася династія Бурбонів. Тому цей період називають Реставрацією (1815-1830). Проте політика Бурбонів викликала незадоволення в суспільстві, що і спричинило Липневу революцію 1830 р. і повалення династії. Новий режим Липневої монархії (1830-1848) також був зметений черговою революцією. Впродовж усього цього часу за державним устроєм Франція залишалася конституційною монархією.</p> 
<p class="rvps2">У багатьох європейських країнах за добою наполеонівських війн, що співпала з початком індустріалізації, демографічним зростанням та урбанізацією, розпочався період економічного занепаду. Загальне незадоволення мало різні форми вираження: селянські заворушення, голодні бунти, знищення машин робітниками, які боялися звільнення, загальні страйки, петиції і мітинги на підтримку політичних змін тощо.</p> 
<p class="rvps2">У Великій Британії, незважаючи на соціальні хвилювання і труднощі, пов'язані з промисловим переворотом, революції не сталося. Країна зберегла незмінними свої політичні інститути. Найзначнішою формою протесту в країні став чартизм, прихильники якого вимагали надання Палаті громад більш широких представницьких повноважень.</p> 
<p class="rvps2"></p> 
