<p class="rvps2">Реформи 60-70-х років ХІХ ст. створили умови для швидкого економічного розвитку Росії, її модернізації, повернення до гурту великих держав. У Росії пізніше за інші великі держави завершився промисловий переворот, який до того ж співпав із початком процесу індустріалізації. Останній характеризувався прямим державним втручанням у формі фінансування залізничного будівництва, підтримкою важкої промисловості тощо. Така своєрідність розвитку зумовила високу концентрацію виробництва і швидкі темпи зростання. І, як наслідок, появу монополістичних об'єднань ("Продамет", "Продвагон", "Нобель-Мазут" тощо). Проте розвиток різних регіонів Російської імперії відбувався нерівномірно. Найбільш швидкими темпами розвивалися Україна (особливо Донбас і Південь), Санкт-Петербурґ, Москва, Польща, Прибалтика.</p> 
<p class="rvps2">Дешевизна робочої сили, великі природні ресурси приваблювали іноземний капітал (французький, англійський, бельгійський, німецький). На 1913 р. іноземному капіталові належала 1/3 капіталу промисловості, 1/2 банківського капіталу. Швидкий промисловий розвиток сприяв формуванню нових прошарків суспільства: робітництво, підприємці та промисловці. Становище робітництва було вкрай важким. Воно не мало ніякого соціального захисту.</p> 
<p class="rvps2">Та попри незаперечні успіхи в соціально-економічному розвиткові, Росія залишалася переважно аграрною країною, оскільки частка промислової продукції була значно меншою за сільськогосподарську. Розвиток ринкових відносин породив протиріччя в суспільстві між працею та капіталом, між підприємцями і найманими працівниками, між новими економічними відносинами й старою політичною системою (самодержавством). Наростання протиріч зумовило революцію 1905-1907 років. Її каталізатором стала поразка Росії у війні з Японією.</p> 
<p class="rvps2">Революція розпочалася "кривавою неділею" 9 січня 1905 р. у Петербурзі, коли військами була розстріляна мирна демонстрація.</p> 
<p class="rvps2">Розстріл беззбройних людей приголомшив громадськість імперії та викликав бурю протестів. Майже всі прошарки суспільства вимагали змін. Найбільш організованою силою виявилися соціалістичні партії, що утворилися на зламі століть і до революції існували у підпіллі. Їх соціальною базою були інтелігенція, робітництво і частина селянства. Саме ці верстви стали рушійною силою революції.</p> 
<p class="rvps2">Влітку 1905 р. почалися заворушення в армії. Показовим у цьому відношенні стало повстання на броненосці "Потьомкін".</p> 
<p class="rvps2">Переломними в революції стали події жовтня 1905 р., коли розпочався всеросійський політичний страйк. Наляканий цар Микола ІІ 17 жовтня 1905 р. визнав маніфест, який дарував народу громадські свободи. Декларувалося скликання Державної думи.</p> 
<p class="rvps2">Маніфест розколов сили революції на тих, що вважали, що мета досягнута, і тих, хто прагнув довести справу до повалення царату.</p> 
<p class="rvps2">Кульмінацією революції стало грудневе 1905 р. збройне повстання в Москві. Хоч, його було придушено, революція продовжувала вирувати в країні. У 1906 р. було скликано І Державну думу. Її склад переважно був лояльний до царя. Проте реформи, запропоновані нею, категорично заперечувалися владою. Думу розпустили і незабаром скликали другу. Та вона виявилася ще більш реформаторською. В умовах, коли революція затухала, цар відважився на рішучий крок. З червня 1907 р. Думу було розпущено.</p> 
<p class="rvps2">Перша російська революція завершилася поразкою.</p> 
<p class="rvps2">Натомість вона спонукала правлячу еліту до проведення низки реформ, які мали забезпечити збереження самодержавства за рахунок розв'язання інших проблем.</p> 
<p class="rvps2">Головною проблемою імперії було аграрне питання. Саме за вирішення його і взявся уряд на чолі з П.Столипіним. Реформа передбачала створення нової соціальної опори царату та прискорення розвитку сільського господарства. Розрахунок і дії Столипіна були вірними, але опір різних сил не дав завершити справу до кінця. Самого реформатора було вбито. Отже, потенціал реформи не було розкрито повною мірою, а її мети не досягнуто. Проте на Україні, Прибалтиці, Поволжі вона дала позитивні результати. Російська імперія стала головним експортером хліба в Європі.</p> 
<p class="rvps2">Нерозв'язаність проблеми несла небезпеку нових потрясінь. У 1912 р. починається нове революційне піднесення, яке в 1917 р. вибухнуло новою революцією.</p> 
<p class="rvps2"></p> 
