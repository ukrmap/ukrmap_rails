<p class="rvps2">Внутрішня криза, яку переживала Європа у XIV ст., ще більше ускладнилася через загрозу турецького вторгнення.</p> 
<p class="rvps2">Наприкінці ХІ ст. в азійську частину Візантії проникли турки-сельджуки (тюркські кочові племена, що прийшли із Середньої Азії), які відтіснили візантійців на захід і створили свою державу. Вся подальша їх історія пройшла в постійних війнах проти сусідів: візантійців, арабів, персів. Вони відіграли вирішальну роль у розгромі держав хрестоносців у Палестині. Постійні війни, внутрішні негаразди згодом підірвали міць сельджуків.</p> 
<p class="rvps2">У XIII ст. в Малу Азію переселилися нові племена кочових тюрків, які рятувалися від монгольської навали. Ці племена розселилися на сельджуцько-візантійському прикордонні. Вони здійснювали набіги на Візантію або ж самі наймалися до візантійського війська. Поступово кочівники почали створювати свої князівства-емірати. Із занепадом держави сельджуків еміри здобули незалежність. Найбільше серед емірів поталанило <b>Османові</b>.</p> 
<p class="rvps2">Він був природженим воїном, який розширив кордони своїх володінь, об’єднав під своєю владою інші тюркські племена, які стали називатися <b>турками-османами</b>. Згодом еміри Османської держави стали називати себе султанами.</p> 
