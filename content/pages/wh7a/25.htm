<p class="rvps2">Переважна більшість речей, якими користувались середньовічні люди, створювалася ручною роботою. Техніка розвивалася дуже повільно. Майже ніяких змін не сталось у будівельних механізмах, усе робилося давніми способами. Незмінними залишалися також знаряддя праці селянина. Зазвичай усі роботи виконувались вручну, тяглової худоби бракувало.</p> 
<p class="rvps2">Якщо поглянути на середньовічну техніку, то вона може здатися бідною і примітивною. Вона навіть поступалася тій, якою користувалися стародавні греки та римляни. І все ж таки людство не зупинилось у своєму технічному розвиткові; зміни були, хоча й повільні. Це було зумовлено кількома чинниками: по-перше, середньовічні ремісники не прагнули до збільшення випуску своєї продукції, що за обмеженого попиту призвело би до зменшення ціни і, відповідно, до зменшення доходів; по-друге, у суспільстві, яке орієнтується на традиції, нове викликало настороженість і страх і сприймалося як диявольське. Тому до нас майже не дійшли імена тих небагатьох винахідників середньовіччя.</p> 
<p class="rvps2">Найсуттєвішими нововведеннями, що змінили життя у середні віки, були: поява стремена (запозичене зі Сходу, винайшли китайці), що сприяло виникненню рицарства; винайдення хомута у IX – X ст.; масове використання млинів — водяних (винайдені римлянами у V – VI ст.) і вітряних (запозичено з Персії в XI – XII ст.). У XIV ст. водяний млин було вдосконалено: нижньобійне колесо було замінено верхньобійним (вода падала зверху). Також водяний привід став використовуватися для приведення в рух молотів для подрібнення руди, ковки, відкачування води із копалень тощо. З XI ст. в Європі поширився папір, який у XIII ст. майже повністю витіснив пергамент. Це здешевило книги, сприяло розвитку діловодства. З’явились окуляри (XIV ст.).</p> 
<p class="rvps2">Але виробництво принципово нових речей досягалося завдяки вдосконаленню старих технологій або запозиченням зі Сходу.</p> 
<p class="rvps2">Поштовхом до створення простих механізмів стало вдосконалення першого автомата — механічного годинника. З’явилися механізми, що полегшували працю людини під час піднімання вантажів, а також коловороти, домкрати, підіймальні крани, поршневі насоси. Для прокладання й очищення каналів почали застосовувати землерийні пристрої.</p> 
<p class="rvps2">Великі зміни у військову справу внесли поява й поширення вогнепальної зброї (від XIVст.). Рицарська кіннота почала втрачати свою роль, а колись могутні замки не могли вистояти під гарматним вогнем.</p> 
<p class="rvps2">У морській справі важливими винаходами були компас та астролябія, прилад для визначення координат корабля.</p> 
