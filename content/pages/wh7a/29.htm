<p class="rvps2">Японія острівна держава, тому тривалий час розвивалася в ізоляції від світу. Але ця ізольованість була відносною: були налагоджені контакти із Кореєю та Китаєм. Японська система управління, культура багато що запозичила із цих країн.</p> 
<p class="rvps2">Щодо середньовічної історії Японії дослідники виділяють наступні етапи: “Кодай” (давнина) – від ІV до кінця ХІІ ст. і “Тюсей” (середньовіччя) – ХІІ-ХVІ ст.</p> 
<p class="rvps2">Перша держава на Японських островах (Ямато) виникла на зламі ІІІ-ІV ст. після об`єднання племен центру країни. Державу Ямато очолював правитель – оокімі (Син Неба), який одночасно був і верховним жерцем синтоїзму – японської етнічної релігії.</p> 
<p class="rvps2">Згідно з японською міфологією оокімі був нащадком богині Сонця Аматерасу, котра, вручивши своєму онукові Нінічі меч, яшму та дзеркало, як символи священної влади, послала його із Неба на Землю правити і керувати Японією. Нінічі спустився на гору Такатіхо (острів Кюсю) і розпочав своє правління. Він, як нащадок Аматерасу, вважався живим богом.</p> 
<p class="rvps2">Згодом правнук Нінічі Дзімму, щоб зрівнятися із сусіднім китайським імператором став носити титул тенно (Небесний монарх), що європейці перекладають як “імператор”. Сама держава теж отримала нове ім`я: Ніппон або Ніхон (Корінь Сонця), звідси європейська назва Japan (Японія).</p> 
<p class="rvps2">Тривалий час владу імператора обмежувала родова знать, яка за багатством і родовитістю нічим не поступалася. У першій половині VІІ ст. спалахнула боротьба між імператором і родом Сога. Після перемоги (645 р) імператор нарешті зосередив усю владу в своїх руках. Вся земля була оголошена його власністю. За китайським зразком селяни отримали наділи, за які сплачували податки і виконували повинності. Однією з таких повинностей була служба в армії. Урядовці отримували за службу землі зі селянами, але не мали на неї права власності. Ця подія увійшла в історію під назвою переворот Тайка (“Великих реформ”).</p> 
<p class="rvps2">Упродовж VІІІ ст. між знатними родами точилася боротьба за вплив на імператора. Перемогу в цій боротьбі здобув рід Фудзівара. Він розгромив своїх противників, а імператора, який знову втратив авторитет, перевіз у власні володіння. Туди ж було перенесено і столицю країни, яку назвали Хейан (сучасний Кіото). Згодом рід Фудзівара закріпив за собою посаду регента і верховного канцлера. В ХІ ст. рід Фудзівара занепав, але імператори вже не змогли відновити свою владу. За період свого почесного ув`язнення вони втратили майже всі земельні володіння і, відповідно, доходи з них, які перейшли у приватне володіння впливових родів.</p> 
