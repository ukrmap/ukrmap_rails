<p class="rvps2">Майже три століття – з кінця VIII до середини XI ст. – в історії Європи називають “Епохою вікінгів”. У той час германські племена, які жили на півночі Європи (Ютландському та Скандинавському півостровах і деяких островах Балтики) рушили на завоювання нових земель. У країнах Європи їх називали норманами – “північними людьми”. Нормани – це стародавні скандинави, предки сучасних норвежців, шведів, данців та ісландців. У самій Скандинавії тих, хто не хотів мирно працювати вдома, а полюбляв життя, сповнене небезпек і пригод, називали вікінгами (походження цього слова остаточно не з’ясовано). Балтійським морем і далі Західною Двіною вони діставалися до земель, заселених східними слов’янами, де їх називали варягами.</p> 
<p class="rvps2">Походи вікінгів вважають останньою хвилею Великого переселення народів. Його перша хвиля (V–VI ст.) зруйнувала Західну Римську імперію і привела до появи на її місці варварських королівств. Друга хвиля (кінець VIII – початок XI ст.) прийшла вже до нової Європи. Вікінги однак не змогли зруйнувати її, а пристосувалися до неї, запозичивши традиції та порядки феодальної Європи.</p> 
<p class="rvps2">Своїми нападами нормани спустошували узбережжя Англії, Франції і Німеччини, а потім річками просувалися вглиб країн, досягаючи таких міст, як Лондон, Париж, Аахен тощо. Спочатку, захопивши здобич, нормани поверталися додому. З часом вони стали захоплювати прибережні райони і селитися там. Так було в Шотландії, Ірландії, Англії. На початку X ст. французький король вимушений був надати норманам чималі володіння на півночі країни в районі гирла Сени. Так виникло герцогство Нормандія. Пізніше, у XI ст., вихідці з Нормандії підкорили всю Південну Італію й Сицилію, створивши там свої князівства.</p> 
