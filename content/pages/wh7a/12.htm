<p class="rvps2">Закономірним етапом розвитку Київської Русі, як і інших європейських держав, була доба політичного роздроблення. Умовною датою її початку вважається 1132 р., коли після смерті великого князя Мстислава Володимировича, як записав літописець, “раздрася уся Руська земля”. На середину XII ст. руські землі поділялися на 15 земель-князівств, які перебували лише у формальній залежності від Києва. Однак на цьому процес розпаду не припинився і на початку XIII ст. існувало вже близько 50 князівств.</p> 
<p class="rvps2">Північно-Східна Русь була раніше малозаселеною окраїною східнослов’янського земель. Споконвік тут жили фіно-угорські й балтські племена, лише на зламі IX-X ст. сюди з Новгородської землі стали переселятися ільменські слов’яни, а з південного заходу – в'ятичі. В XI-XII ст. тут поряд зі старими містами (Ростов, Муром, Рязань) виникли нові – Ярославль, Суздаль, Владимир-на-Клязьмі, Переяславль-Залеський. У цей час постає Владимиро-Суздальське князівство, яке спершу називали Ростовським, а потім, за князя Юрія Довгорукого – Ростово-Суздальським (1132-1157 рр.). Саме з його ім’ям пов’язана перша літописна згадка (1147 р.) про місто Москву.</p> 
<p class="rvps2">Син Юрія Долгорукого Андрій Боголюбський (1157-1174 рр.), ставши князем, зробив своєю столицею місто Владимир-на-Клязьмі. Більшість воєнних походів князя проти Новгорода і Волзької Булгарії були невдалими. Сумну славу здобув спустошливий похід його сина Мстислава на Київ у 1069 р. У 1174 р. Андрія Боголюбського убили бояри-змовники. Після двох років боротьби за владу між молодими братами Андрія Боголюбського новим князем став Всеволод Велике Гніздо (1177-1212 рр.). Своє прізвисько він отримав за те, що мав вісім синів, вісім онуків і всі наступні владимирські та московські князі до Івана Грозного включно були його нащадками. Він намагався посилити великокняжу владу, облаштувати й заселити свої землі. Всеволод здійснив кілька вдалих походів проти Рязанського князівства. Блискучою перемогою завершився похід князя на Волзьку Булгарію в 1183 р. Після смерті Всеволода Велике Гніздо єдине Владимиро-Суздальське князівство було переділене на сім окремих князівств, де правили діти Всеволода.</p> 
