<p class="rvps2">Державна символіка є частиною національної символіки і містить насамперед герб, прапор і гімн.</p>
<p class="rvps2"><em>Герб </em>&#8212; це знак роду, міста, держави. У перекладі з німецької слово герб означає «спадщина». І це не випадково: адже з давніх-давен різними знаками мітили (таврували) худобу, володарі позначали гербами &#8212; родовими знаками &#8212; свою маєтність. Отже, герб здавна був неодмінною ознакою (атрибутом) влади, передусім володіння майном, землею.</p>
<p class="rvps2">Державний герб символізує державу і позначає межі її володінь, належну їй власність.</p>
<p class="rvps2">Україна має законодавчо затверджений (стаття 20 Конституції) малий Державний Герб України &#8212; золотий тризуб на синьому тлі. Тризуб належить до найстародавніших священних знаків. Зображення тризуба на території України знайдено на пам'ятках трипільської культури (близько 6 тис. років тому). Древні боги зображувалися з тризубом. Він увінчував жезли скіфських царів.</p>
<p class="rvps2">У Київській Русі тризуб поширився з X ст. як великокняжий знак.</p>
<p class="rvps2">Чи звернули ви увагу, що слово тризуб містить число три? Це число вважалося магічним. Згадайте, що у народних казках розповідається про трьох богатирів, три бажання та три завдання, які має виконати герой, про три дороги тощо.</p>
<p class="rvps2">Тризуб можна намалювати так, що він буде переплетінням літер заповітного для кожного українця слова «воля».</p>
<p class="rvps2">Глибокі корені в історії української державності мають й інші герби. У славного Війська Запорозького герб був викарбуваний на військовій печатці і зображував козака з мушкетом (самопалом). Цей герб теж по праву вважається загальнонаціональним символом українського народу.</p>
<p class="rvps2">Дійшов до нас ще один з найвідоміших українських національно-державних символів &#8212; золотий лев. Коли князь Данило Галицький заснував нове місто, назвавши його на честь свого сина Лева Львовом, він дарував йому герб: золотого лева на синьому тлі. Ось уже сім с половиною століть стоїть Львів &#8212; місто левів.</p>
<p class="rvps2">Герб столиці Києва &#8212; Архангел Михаїл, який стоїть на сторожі з мечем у руці. Ім'я Михайло при хрещенні одержав хреститель Руси-України князь Володимир.</p>
<p class="rvps2"><br></p>
<p class="rvps2"><em>Прапор </em>&#8212; це певного кольору чи кольорів і форми полотнище з емблемами та іншими прикрасами, яке є символом країни, території, організації, партії, навіть однієї особи. Залежно від ритуалу прапор кріпиться до древка, піднімається на щоглі, просто вивішується чи розстеляється.</p>
<p class="rvps2">Українські національні кольори &#8212; синій і жовтий. З давніх-давен українська земля була хліборобським краєм. Синє небо над золотою нивою &#8212; ось який прекрасний зміст нині вкладає у національні кольори кожен українець-патріот. Отже, наш прапор &#8212; синьо-жовтий. А чи можна сказати, що він жовто-синій? Ні, оскільки за правилами геральдики (історичної дисципліни, що вивчає герби) кольори «читаються» згори донизу. До прапора виявляють пошану, схиляючи голову чи вклоняючись, а часом і стають на одне коліно. Військові віддають прапорові честь.</p>
<p class="rvps2"><em>Гімн </em>&#8212; урочиста пісня. У Стародавній Греції гімни прославляли богів і героїв. Нині ми можемо почути про гімн Батьківщині, гімн природі.</p>
<p class="rvps2">Національний гімн &#8212; патріотична пісня, символ єднання нації. Державний гімн затверджується законом.</p>
<p class="rvps2">Конституцією встановлено, що всі урочисті збори загальнодержавного значення розпочинаються і закінчуються виконанням Державного Гімну України.</p>
<p class="rvps2">Коли вносять чи виносять прапор, коли виконують гімн, потрібно обов'язково вставати.</p>
