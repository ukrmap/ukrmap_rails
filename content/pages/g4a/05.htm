<p class="rvps2"><em>Рівнини</em> &#8212; це території суші, які мають рівну поверхню. Рівнини поділяються на <i>низовини</i> і <i>височини.</i></p>
<p class="rvps2">Низовини позначаються на карті зеленим кольором, а височини &#8212;жовтим і світло-коричневим.</p>
<p class="rvps2">На півночі України розташована Поліська низовина. Поверхня її заболочена, здебільшого з невисокими підвищеннями &#8212; горбами. На північному сході її продовжує Придніпровська низовина. Територія її горбиста з безліччю ярів і балок. Через це поверхня здається хвилястою. Південь України займає Причорноморська низовина.</p>
<p class="rvps2">На території України знаходяться височини: Волинська, Подільська, Придніпровська, Донецька і Приазовська. Це також рівнини. Але на них підвищення сягають іноді близько 500 м. Часто трапляються яри і балки.</p>
<p class="rvps2">Отже, на рівнинах є <i>горби, яри </i>й <i>балки.</i></p>
<p class="rvps2"><em>Яр</em> &#8212; це велике заглиблення з крутими схилами на поверхні Землі.</p>
<p class="rvps2">Як він утворюється? Тала чи дощова вода по схилах горба або похилій місцевості стікає струмком. Від цього на ґрунті утворюється спочатку маленька борозенка. З роками вона глибшає і перетворюється на яр.</p>
<p class="rvps2">Через багато років круті схили ярів заростають рослинами, і яри перетворюються на <i>балки.</i></p>
<p class="rvps2"><em>Гори</em> &#8212; це ділянки земної поверхні, високо підняті над рівнинами.</p>
<p class="rvps2">На Землі поодинокі гори зустрічаються рідко. Частіше вони тягнуться рядами. Ряд гір називають <i>гірським хребтом. </i>Між гірськими хребтами є мальовничі долини, течуть бурхливі гірські річки.</p>
<p class="rvps2">Залежно від висоти гори бувають <i>низькі, середні </i>й <i>високі. </i>Низькими є гори заввишки від 500 до 800 м. Висота середніх гір &#8212; від 800 до 2000 м. Гори заввишки понад 2000 м називаються високими.</p>
<p class="rvps2">У західній частині України простяглися Карпатські гори. За висотою вони є середніми горами з округлими вершинами. Тільки найвища вершина Карпат &#8212; гора Говерла &#8212; має висоту 2061 м.</p>
<p class="rvps2">На Кримському півострові дугою височіють Кримські гори. їх найвища вершина &#8212; гора Роман-Кош &#8212; заввишки 1545 м.</p>
<p class="rvps2"><br></p>
<p class="rvps2"><i>Джерела, річки, озера, болота, моря, ставки </i>й <i>водосховища &#8212; це <i>водойми суші. Якщо вони виникли в природі, їх називають <i>природними, </i>створені людиною &#8212; <i>штучними.</i></p>
<p class="rvps2"><em>Джерело</em> &#8212; це місце, де на поверхню землі витікає підземна вода.</p>
<p class="rvps2">Частина дощової і талої води просочується в землю. Вона легко проходить крізь ґрунт і пісок, але затримується глиною. Там вода збирається в підземні озера. У місцях, де глина підходить до поверхні землі, вода витікає на поверхню. Джерела утворюються на дні ярів, балок, на схилах горбів, крутих берегів річок. Джерельна вода холодна і чиста. Адже вона проходить через шар піску й очищається від домішок.</p>
<p class="rvps2"><br></p>
<p class="rvps2"><em>Річки України</em></p>
<p class="rvps2">Кожна річка має <i>витік </i>&#8212; місце, де вона починається. Витоком може бути джерело, озеро, болото або льодовик у горах. Окремі струмки зливаються і дають початок річці. На своєму шляху вона приймає воду інших річок &#8212; своїх <i>приток. </i>Заглиблення, по якому тече річка, називається <i>руслом. </i>Місце, де річка впадає в іншу водойму, &#8212; це її гирло. Річки впадають в озера, моря, океани й інші річки.</p>
<p class=rvps2>Кожна річка має лівий і правий береги. Щоб їх визначити, потрібно стати обличчям у напрямі течії. Праворуч буде правий берег, а ліворуч &#8212; лівий.</p>
<p class="rvps2">Однією з великих рівнинних річок України є <i>Дніпро. </i>Найбільші його притоки &#8212; Прип'ять, Десна, Псел, Ворскла, Самара. Дніпро бере початок на території Росії, тече через Білорусь. Але він найширший і найдовший в Україні. Величаво несе свої води Дніпро з півночі на південь. Береги Дніпра і його приток надзвичайно мальовничі.</p>
<p class="rvps2">На півдні нашої країни завершує свій шлях повновода річка <i>Дунай. </i>Вона перетинає на своєму шляху багато країн Європи.</p>
<p class="rvps2"><i>Дністер</i> бере початок у Карпатах. Він протікає по західній частині України. У період дощів або танення снігів у горах ця гірська річка стає дуже бурхливою і виходить з берегів.</p>
<p class="rvps2">До великих річок України належать також <i>Південний Буг </i>і <i>Сіверський Донець.</i></p>
<p class="rvps2"><br></p>
<p class="rvps2"><em>Озера і болота України</em></p>
<p class="rvps2"><em>Озеро</em> &#8212; водойма, яка виникає в природних заглибинах на поверхні Землі.</p>
<p class="rvps2">Озера бувають великі й малі, глибокі й мілкі, з прісною чи солоною водою. З проточних озер вода витікає, а до безстічних &#8212; тільки надходить. Озера поповнюються водою річок, підземних джерел, дощовою і талою водою.</p>
<p class="rvps2">На території України близько 20 тисяч озер. Вони утворюють озерні краї. Найбагатша на озера Поліська низовина. Тут є знамениті Шацькі озера, а серед них &#8212; озеро <i>Світязь.</i></p>
<p class="rvps2">У Карпатських горах більшість озер невеликі, але глибокі. Вода в них прісна, чиста й холодна. Гірські озера вражають красою. Особливо славиться озеро <i>Синевір.</i></p>
<p class="rvps2">На Подільській височині озера невеликі й неглибокі. Влітку вони добре прогріваються. Біля них ростуть різноманітні рослини і живуть тварини.</p>
<p class="rvps2">Багато озер утворилося біля річки Дунай. Найбільше прісне озеро серед них &#8212; <i>Ялпуг, </i>а найглибше &#8212; <i>Кагул.</i></p>
<p class="rvps2">На узбережжі Чорного моря є озера-лимани із солоною водою. Солоними озерами багатий Крим. Найвідоміше &#8212; озеро Сиваш, з якого добувають кухонну сіль. Багато кримських озер влітку Пересихають.</p>
<p class="rvps2">Поступово озера, особливо мілкі, замулюються, заростають рослинами і з часом перетворюються на болота.</p>
<p class="rvps2"><em>Болото</em> &#8212; ділянка надмірно зволоженої Земної поверхні. На ній ростуть вологолюбні рослини.</p>
<p class="rvps2">На болота можуть перетворюватися й ділянки землі, де застоюється вода після дощів, розливу річок, танення снігу.</p>
<p class="rvps2">В Україні найбільше боліт на Поліській низовині.</p>
<p class="rvps2"><br></p>
<p class="rvps2"><em>Море </em>&#8212; це частина океану, яка врізається в сушу.</p>
<p class="rvps2">Усі моря з'єднані з океанами. Вода в морях солоно-гірка.</p>
<p class="rvps2">На півдні Україну омиває Чорне море. На південному заході &#8212; Азовське море. Це моря Атлантичного океану.</p>
<p class="rvps2"><i>Чорне море </i>з'єднане з Азовським морем Керченською протокою. Чорне море глибоке й тепле, його середня глибина 1256 м, а найбільша &#8212; 2245 м. Улітку температура води становить +22°...+25°С, а взимку +6°...+8°С. У Чорне море впадають майже всі великі річки України.</p>
<p class="rvps2"><i>Азовське море </i>менше, ніж Чорне. Воно дуже мілке. Його найбільша глибина &#8212; 15 м. Улітку в Азовському морі вода нагрівається до +30°С, але взимку вона замерзає.</p>
