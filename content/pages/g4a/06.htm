<p class="rvps2">Якщо мандрувати сушею від Північного полюса на південь, то можна спостерігати, що великі ділянки земної поверхні з однаковою природою змінюють одна одну. Такі ділянки Землі називають природними <i>зонами.</i></p>
<p class="rvps2">У природній зоні однакова погода впродовж року, подібні ґрунти, рослини і тварини.</p>
<p class="rvps2">У північній півкулі з півночі на південь розташовані такі природні зони: арктичні пустині, тундра, тайга, мішані ліси, лісостеп, степи, пустині.</p>
<p class="rvps2">У горах природні зони змінюються від підніжжя до вершин.</p>
<p class="rvps2">Територія України лежить у зонах мішаних лісів, лісостепів і степів. Українські Карпати і Кримські гори вважають окремими природними (фізико-географічними) країнами.</p>
<h2>Мішані ліси</h2>
<p class="rvps2">Зона мішаних лісів займає північну частину України. її поверхня рівнинна. Зону мішаних лісів називають Українським Поліссям. На території цієї природної зони багато річок. Це &#8212; край озер і боліт. Там створена велика штучна водойма &#8212; Київське водосховище.</p>
<p class="rvps2">У зоні мішаних лісів весна прохолодна. Літо тепле, вологе. Влітку сонячні промені добре нагрівають землю, адже сонце високо піднімається на небосхилі. Осінь дощова. Зима сніжна, не дуже холодна, з відлигами.</p>
<p class="rvps2">Завдяки значній кількості опадів річки Полісся повноводні. Навесні, під час танення снігів на них бувають тривалі повені. Дощова і тала вода повільно просочується в ґрунт, тому й утворюються болота. Підземні води виходять на поверхню численними струмками. Вони живлять річки, озера, болота.</p>
<p class="rvps2">У лісах рослини ростуть <i>ярусами</i>. <i>Верхній </i>ярус утворюють дерева. <i>Середній, </i>який називають підліском, &#8212; кущі. <i>Нижній </i>&#8212; трав'янисті рослини і гриби.</p>
<p class="rvps2">У північній частині зони мішаних лісів переважає хвойне дерево сосна звичайна і листяне &#8212; дуб звичайний. Південніше, крім дуба, разом із сосною ростуть граб, береза, липа, осика, клен, вільха. Підлісок утворюють кущі ожини, шипшини, барбарису, ліщини, малини. На заболочених місцях поширені брусниця і чорниця.</p>
<p class="rvps2">Ранньою весною в лісі першими зацвітають підсніжники, проліски, ряст, анемона. Пізніше &#8212; конвалія, фіалки, купина, сон-трава. Влітку між деревами залишаються лише вологолюбиві, тіневитривалі рослини &#8212; папороті, мохи, копитняк. Інші трав'янисті рослини ростуть на галявинах і узліссях. Серед них: звіробій, деревій, валеріана, ромашка, іван-чай. У мішаних лісах багато грибів.</p>
<p class="rvps2">Восени з листяних дерев і кущів опадає листя. Більшість трав'янистих рослин відмирає. Опале листя і відмерлі рослини утворюють лісову підстилку, яка затримує вологу в ґрунті. Поступово перегниваючи, вона перетворюється на поживні речовини для рослин.</p>
<p class="rvps2">У зоні мішаних лісів різноманітний тваринний світ. Тут водяться травоїдні звірі: зубр, лось, олень благородний, козуля, заєць, миші. Хижі &#8212; вовк, лисиця, рись, тхір чорний, куниця лісова. Є також і всеїдні &#8212; дика свиня, борсук, білка, їжак.</p>
<p class="rvps2">Біля лісових водойм селяться бобри, видри, ондатри. У лісі й на узліссях живуть гадюки та ящірки. З водою пов'язане життя вужів, жаб, тритонів. Річки й озера багаті на рибу.</p>
<p class="rvps2">У лісовій підстилці, під корою дерев, на рослинах живе багато комах. Вони є кормом для птахів. Більшість птахів прилітає навесні з теплих країв. Це &#8212; солов'ї, зозулі, шпаки, мухоловки, іволги. На лісових озерах і болотах з'являються лелека білий, журавель сірий, кулики, лебеді. Постійними мешканцями зони мішаних лісів є рябчик, глухар, тетерук, сова сіра, дятел великий.</p>
<p class="rvps2">Щоб зберегти і примножити природу зони мішаних лісів, створено Поліський, Рівненський та інші заповідники.</p>
<h2>Лісостеп</h2>
<p class="rvps2">Чим далі на південь від зони мішаних лісів, тим більше з'являється безлісних ділянок &#8212; ділянок степу. Територія, на якій чергуються ділянки лісу і степу, називається лісостеповою зоною.</p>
<p class="rvps2">У лісостеповій зоні тепле літо і помірно холодна зима. Опадів випадає менше, ніж у зоні мішаних лісів, але більше, як у степах. На степових ділянках переважає чорноземний ґрунт. Природні умови сприятливі для росту і розвитку дикорослих та багатьох культурних рослин. У цій зоні переважно трапляються ділянки листяних лісів. Там живуть тварини, більшість яких поширені і в зоні мішаних лісів.</p>
<h2>Степ</h2>
<p class="rvps2">На південь від лісостепу до Чорного й Азовського морів розкинулася безлісна територія &#8212; степова зона України. Поверхня степів рівнинна, з горбами, ярами й балками.</p>
<p class="rvps2">У зоні степів сонце знаходиться вище на небосхилі, ніж у зоні мішаних лісів. Тому сонячні промені падають на степову зону пряміше і дужче нагрівають земну поверхню.</p>
<p class="rvps2">У степах літо довге, сонячне, жарке. Опадів випадає мало. Осінь тепла. У другій половині осені йдуть дощі. Зима коротка, холодна, малосніжна. Весна настає рано. Через те, що температура повітря різко підвищується, волога з ґрунту швидко випаровується.</p>
<p class="rvps2">Навесні і влітку гарячі суховії часто зумовлюють посухи. Взимку холодні вітри спричиняють хуртовини й чорні бурі. Вони руйнують родючий шар ґрунту.</p>
<p class="rvps2">Степовою зоною до морів течуть великі річки України. У дельті Дунаю багато прісних озер, а на узбережжі Чорного моря &#8212; солоних озер-лиманів. На Дніпрі побудовано каскад штучних водойм &#8212; водосховищ.</p>
<p class="rvps2">У степовій зоні ростуть трав'янисті рослини. Дерева і кущі зустрічаються на берегах водойм і в балках. Тільки там їм вистачає вологи.</p>
<p class="rvps2">Яскравий і різнобарвний степ ранньою весною. Коли в ґрунті ще достатньо вологи, з'являються ранньоквітучі рослини: півники, гіацинти, крокуси, горицвіт, тюльпани, півонії, маки. До настання спеки рослини відцвітають і дають насіння. їх наземна частина відмирає. У ґрунті залишаються бульби, цибулини, кореневища, де накопичуються поживні речовини. Завдяки цим речовинам рослини виростуть і розквітнуть наступної весни.</p>
<p class="rvps2">Ранньоквітучі змінюються рослинами, які пристосувалися до спеки й нестачі вологи.</p>
<p class="rvps2">Улітку в степу з являються полин, типчак, ковила. Одні рослини мають довге коріння, яким з глибини дістають воду. В інших &#8212; жорсткі або вузькі опушені листки. Через них випаровується дуже мало води.</p>
<p class="rvps2">У середині літа від спеки починають висихати всі рослини. Вітер підхоплює їх і котить клубками по степу, витрушуючи дозріле насіння. У цю пору степ сірий і непривітний.</p>
<p class="rvps2">У степовій зоні бідніший тваринний світ, ніж у лісі. Майже всі тварини набули жовто-сірого забарвлення, яке робить їх менш помітними серед пожовклої трави.</p>
<p class="rvps2">Більшість тварин живе в норах. Це гризуни: бабаки, ховрахи, хом'яки, миші, тушканчики. Добре розвинутими передніми зубами вони гризуть рослини. Риють нори лисиці, тхори, борсуки. Для звірів нори є схованкою під час небезпеки й несприятливої погоди, місцем народження малят. А для деяких з них &#8212; місцем зимового сну або сплячки, накопичення запасу кормів. У норах дрібних звірів селяться плазуни, зокрема гадюка степова, черепаха степова, ящірка прудка.</p>
<p class="rvps2">Завдяки вмінню швидко бігати від ворогів рятуються рідкісні степові птахи &#8212; дрофа, стрепет. З ранньої весни в степах чути спів жайворонка степового. Подає голос і перепілка. Походжає рідкісний птах &#8212; журавель степовий. Високо в небі літають хижі птахи: орел степовий, кібчик, лунь степовий, боривітер. Вони полюють на гризунів і дрібних птахів.</p>
<p class="rvps2">У степах безліч комах: метеликів, жуків, сарани, коників. Кормом для них є різні частини рослин. Комахи, в свою чергу, є кормом для птахів, плазунів і земноводних.</p>
<p class="rvps2">Для збереження природи в степовій зоні створено заповідники, серед яких: Асканія-Нова, Луганський, Український степовий.</p>
<h2>Карпатські гори</h2>
<p class="rvps2">Карпатські гори, які знаходяться в Україні, називають Українськими Карпатами.</p>
<p class="rvps2">Українські Карпати &#8212; гори, середні за висотою. Вони утворені кількома гірськими хребтами. Між ними розкинулися мальовничі долини.</p>
<p class="rvps2">Карпатські гори &#8212; це місце в Україні, де випадає найбільше опадів: дощів &#8212; навесні і влітку, снігу &#8212; взимку. Весною сніг довго лежить на округлих вершинах гір, але з часом тане під променями сонця. Після дощів і танення снігу вода потоками збігає з гір у долини й часто спричиняє повені.</p>
<p class="rvps2">З гір тече безліч струмків і річок. Там беруть початок Дністер, Прут і їх найбільші притоки. У Карпатах трапляються невеликі, але досить глибокі озера з кришталево-чистою холодною водою.</p>
<p class="rvps2">Біля підніжжя, на схилах гір, росте листяний ліс. Його утворюють дуб, граб, липа, клен, бук. Вище &#8212; холодніше, тому з'являються хвойні дерева &#8212; ялиця і ялина європейська, яку називають смерекою. З листяних переважає бук. Ліс стає мішаним. Підлісок листяного і мішаного лісів утворюють кущі малини, ліщини, ожини, шипшини. На узліссях і галявинах ростуть трав'янисті рослини, більшість з них лікарські. Під деревами багато грибів: білих, підберезників, підосичників, маслюків, опеньків.</p>
<p class="rvps2">Чим вище підніматися в гори, тим листяних дерев дедалі менше. Ліс стає хвойним. Крім смереки і ялиці, у ньому росте модрина. Хвойні дерева холодостійкіші, ніж листяні. Хвойний ліс темний, вологий. Ґрунт між деревами вкритий мохами. На галявинах ростуть низенькі кущики брусниці й чорниці.</p>
<p class="rvps2">На вершинах Карпат хвойні ліси змінюються чагарниками із сосни гірської і ялівцю. За ними розкинулися гірські луки &#8212; полонини. Вони вкриті різнобарвно квітуючими трав'янистими рослинами.</p>
<p class="rvps2">У Карпатських горах водяться такі самі тварини, що й у природних зонах на рівнинах. Це звірі: олень благородний, заєць, лисиця, вовк, куниця, видра, дика свиня, борсук, білка. Птахи &#8212; тетерук, рябчик, дятел строкатий, синиця чорна і синиця чубата, багато співочих перелітних птахів.</p>
<p class="rvps2">Але є тварини, які частіше зустрічаються саме в Карпатах. Серед звірів &#8212; ведмідь бурий, кіт лісовий, рись, з птахів &#8212; лелека чорний, орел, беркут, шишкар ялиновий, дятел чорний, змієїд. Тільки в карпатських лісах трапляються: білка карпатська, полівка снігова, глухар карпатський. Плазунів і земноводних у горах не багато видів. Це &#8212; саламандра плямиста, тритон карпатський, полоз лісовий, ящірка живородна, жаба прудка і квакша. У швидких гірських річках водиться риба форель. У лісовій підстилці, на деревах, кущах і трав'янистих рослинах живуть комахи та їх личинки.</p>
<p class="rvps2">Щоб зберегти природу Карпат, створено заповідники: Карпатський і Горгани.</p>
<h2>Кримські гори</h2>
<p class="rvps2">Кримські гори межують із зоною степів і Чорним морем. Від моря їх відділяє рівнинна смуга узбережжя різної ширини. До степу спускаються положисті схили гір, а до моря &#8212; круті скелі.</p>
<p class="rvps2">У горах зустрічаються чудернацькі стовпи, піраміди, химерної форми скелі. Багато також печер і глибоких колодязів, у яких не тане товстий шар льоду. Все це &#8212; результат роботи сонця, вітру і води.</p>
<p class="rvps2">Кримські гори є вологим островом у сухому Криму. Взимку в горах випадає багато снігу, частими є завірюхи. Навесні йдуть дощі, влітку &#8212; грозові зливи. Осінь у горах суха і тепла.</p>
<p class="rvps2">Гірські річки течуть глибокими вузькими ущелинами. Під час танення снігу і дощів вони бурхливі. У спеку маленькі річки пересихають.</p>
<p class="rvps2">У Кримських горах, як і в Карпатах, рослинний світ змінюється від підніжжя до вершини. Найнижче на схилах гір розкинувся ліс з дуба пухнастого і ялівцю високого. Серед них зустрічається суничне дерево, фісташка. У підліску росте &#8212; ялівець колючий, шипшина, вовчі ягоди, кизил, плющ. Третій ярус у цьому лісі утворюють різні трав'янисті рослини. Навесні квітують підсніжники, крокуси, гіацинти. Влітку &#8212; кропива глуха, жовтець роздільний, борщівник пухнастий, аденофора кримська, які занесені до Червоної книги.</p>
<p class="rvps2">Вище в гірському лісі з'являється дуб скельний і сосна кримська, а в підліску &#8212; жасмин, терен колючий. Ще вище &#8212; в горах &#8212; у лісі панують граб і бук разом із сосною кримською.</p>
<p class="rvps2">На плоских вершинах Кримських гір розкинулися гірські луки &#8212; яйли. На яйлах немає затінку, мало вологи. Адже частина дощової і талої води швидко збігає по схилах, а частина &#8212; випаровується. На яйлах зростають трав'янисті рослини, які пристосувалися до посушливих умов. Це &#8212; ковила, типчак, шавлія, костриця, стоколос, осока, чебрець, еспарцет.</p>
<p class="rvps2">У Кримських горах водяться тварини різних груп, бо є всі необхідні умови для їхнього життя.</p>
<p class="rvps2">На положистих схилах у листяних лісах водяться олень благородний, козуля, а на крутих схилах &#8212; гірський баран &#8212; муфлон. Також зустрічаються заєць-русак, куниця кримська, лисиця кримська гірська, ласка, борсук, дика свиня, їжак, кажани.</p>
<p class="rvps2">У гірських лісах живе багато птахів. Серед них: сойка кримська, дятел строкатий, синиця чорна, шишкар ялиновий. У горах гніздяться хижі птахи: сип білоголовий, гриф чорний, орлан-білохвіст.</p>
<p class="rvps2">Рептилій і земноводних там не багато видів, але більшість з них &#8212; рідкісні. Це &#8212; полоз леопардовий, ящірка скельна, гекон кримський, ропуха зелена, черепаха болотяна.</p>
<p class="rvps2">Кримські гори населяють різні комахи: жуки, метелики, бабки, джмелі, цикади. Рідкісними є &#8212; богомол, турун кримський, вусач альпійський.</p>
<p class="rvps2">Для збереження природи Кримських гір створено Кримський і Ялтинський заповідники.</p>
<p class="rvps2">Як область Кримських гір виокремлюють Південний берег Криму &#8212;смугу суші завширшки від 1 до 12 км між Кримськими горами і Чорним морем.</p>
<p class="rvps2">Сонячні промені майже прямовисно падають на Південний берег Криму. Вони приносять багато світла і тепла. Наприклад, у місті Ялті на рік буває близько 210 сонячних днів.</p>
<p class="rvps2">Весна розпочинається рано. Літо майже бездощове, довге і спекотне. Опади випадають восени і взимку. Зима дуже тепла, тому сніг одразу тане.</p>
<p class="rvps2">На погоду також впливають Кримські гори і Чорне море. Гори в усі пори року захищають Південний берег Криму від холодних північних вітрів. Улітку море прохолодніше, ніж суша. Його прохолода зменшує літню спеку. За літо вода в морі добре нагрівається. Взимку вона поступово віддає тепло, зігріваючи повітря над узбережжям.</p>
<p class="rvps2">Природні умови Південного берега Криму сприяють росту і розвитку рослин. Тут зустрічаються зарості ялівцю деревовидного, дуба пухнастого, скипидарного дерева. Ростуть рослини, які на зиму не скидають листя. Так вони пристосувалися до посушливого літа і теплої зими. Це &#8212; суничне дерево, рускус, плющ деревовидний.</p>
<p class="rvps2">Зачаровують своєю красою вічнозелені рослини. Серед них: стрункий кипарис, розкішні пальми, магнолія з великими запашними квітами, могутній кедр ліванський і лавр. Ці рослини ростуть у парках, прикрашають міста і селища. їх у ці краї давно завезли з багатьох куточків Землі.</p>
<p class="rvps2">Різноманітний тваринний світ Південного берега Криму. Тут живе багато комах: метелики, жуки, коники, бабки, джмелі. Серед них є рідкісні: метелик-бражник мертва голова, жуки &#8212; турун кримський і вусач альпійський. Вони занесені до Червоної книги України. Комахи є кормом для земноводних, плазунів, птахів, звірів &#8212; кажанів.</p>
<p class="rvps2">Кожної весни в гаї та парки прилітають птахи: корольки, мухоловки, солов'ї, дрозди. На березі селяться чайки, баклани і качки, які живляться рибою.</p>
<p class="rvps2">Полювати на дрібних гризунів, зайців, білок прилітають з гір хижі птахи: орли, яструби, соколи-сапсани.</p>
<p class="rvps2">У цих місцях водяться жаби, ящірки, зокрема безнога ящірка &#8212; жовтопузик, змії.</p>
<p class="rvps2">Для збереження й охорони природи Південного берега Криму створено заповідники: Карадазький і мис Мартьян.</p>
<p class="rvps2">Сонце нагріває поверхню Землі. Від неї нагрівається повітря. Тепле повітря легке. Воно піднімається вгору, де поступово охолоджується. Чим вище підніматися вгору, тим холодніше. Це можна відчути в горах. Улітку біля підніжжя і в долинах спекотно, а на високих вершинах лежить сніг і лід.</p>
