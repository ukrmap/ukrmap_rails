<h2>
<strong>Тема 4. Світове господарство</strong>
</h2>

<p>Упродовж вивчення теми Ви з’ясуєте:</p>
<ul style="list-style: disc inside url(&quot;images/marker.gif&quot;);">
 <li>етапи формування світового господарства;</li>
 <li>розміщення провідних галузей промисловості та сільського господарства світу;</li>
 <li>тенденції розвитку транспорту, міжнародного туризму,</li>
 <li>напрями зовнішньоекономічних зв’язків;</li>
 <li>зміст понять: світове господарство, міжнародний географічний поділ праці, науково-технічна революція (НТР).</li>
</ul>
<p><strong>§15 Сучасне світове господарство. Міжнародний географічний поділ праці (МГПП).</strong></p>
<div align="center"><strong>Пригадайте</strong></div>
<p>
<img src="/images/g11b/g10-11_15_files/quest.jpg" alt="?" style="float: left;" height="72" hspace="12" width="72">
<em>
<ol start="1" style="list-style: decimal inside none;">
    <li>Що розуміють під поняттям «господарство»?</li>
    <li>Що розуміють під поняттям «територіальний поділ праці»?</li>
    <li>Які процеси упродовж історії людства впливали на господарську діяльність людини?</li>
</ol>
</em></p><br>
<p><strong>Історія формування світового господарства.</strong></p><p>Економічна
 діяльність є провідною серед усіх видів діяльності людини. Вона 
забезпечує людину засобами для існування, організує його час та певним 
чином формує світогляд.</p>
<p>Економіка – це наука, тип стосунків, які складаються між людьми в 
процесі виробництва економічних благ, а також господарський комплекс 
тієї чи іншої країни.</p>
<p>Світова економіка пройшла тривалий шлях розвитку. Прагнучи полегшити 
свою працю, людина винаходила, впроваджувала та вдосконалювала знаряддя 
праці, технічні засоби. Обслуговування нової техніки потребувало 
ґрунтовніших знань. Тому, упродовж усієї історії людство з одного боку 
вдосконалювало свою економічну діяльність, а з іншого – розвивалось 
саме.</p>
<table border="1" cellpadding="0" cellspacing="0" width="100%">
  <tbody><tr>
    <td valign="top" width="672"><p><strong><em><u></u></em></strong></p>
		<p><strong><em><u>Словник термінів і понять </u></em></strong></p>
        <img src="/images/g11b/g10-11_15_files/book.jpg" alt="" align="left" height="76" hspace="12" width="84">
		<p align="center"><strong></strong></p>
		<p><strong>Світове господарство (світова економіка)</strong> — історично сформована сукупність національних господарств усіх країн світу, пов’язаних між собою економічними зв’язками.</p>
<p><strong>Міжнародний поділ праці</strong> – спеціалізація окремих країн на виробництві окремих видів продукції та послуг і товарний обмін між ними на світовому ринку.</p>
<p><strong>Транснаціональна корпорація (ТНК)</strong> – компанія 
(корпорація), що володіє виробничими підрозділами в декількох країнах. 
ТНК створює систему міжнародного виробництва, розподілену між кількома 
країнами, але контрольовану з одного центру – материнської компанії.</p>
<p>За визначенням Конференції ООН з торгівлі та розвитку (ЮНКТАД) <strong>транснаціональні корпорації (ТНК)</strong> – це «підприємства, що складаються з материнського підприємства та його закордонних філіалів».</p>
		<em></em>
	</td>
  </tr>
</tbody></table>




<p><strong>Світова економіка</strong> – це сукупність національних 
економік окремих країн світу. Оскільки всі вони мають загальні та 
специфічні риси розвитку, то світова економіка як наука досліджує 
економічні процеси на декількох рівнях: світова економіка в цілому, 
групи країн, окремі країни, великі регіони в межах окремих країн.</p>
<p>Нині світове господарство охоплює понад 240 національних господарств,
 десятки впливових міжнародних організацій, тисячі великих 
транснаціональних корпорацій. Таким чином, світове господарство – 
глобальна система господарств і недержавних утворень, пов’язаних 
міжнародним поділом праці та взаємодіючих у різних формах. Особливістю 
світового господарства є його цілісність, що забезпечується механізмом 
міжнародних стосунків, підтримується діяльністю міжнародних організацій 
та потужних транснаціональних корпорацій. Сучасне світове господарство 
має складну структуру: різнорівневу за рівнем розвитку, багатополюсну за
 просторовою організацією, асиметричну – завдяки нерівноправністю 
стосунків.</p>
<p>Визначити чітку дату виникнення світової економіки досить важко. Якщо
 за точку відліку вважати початок господарської діяльності людини 
взагалі, то необхідно починати з часу появи родової общини. Якщо вести 
відлік з моменту початку формування світової економіки як цілісного 
організму, то точкою відліку мала б стати епоха Великих географічних 
відкриттів (ХV-ХVІ ст.). Упродовж цієї епохи відбулось накопичення 
первинного капіталу для майбутньої індустріалізації в європейських 
країнах, залучення значних заморських територій до єдиного 
господарського механізму.</p>
<p>Формування світового господарства — тривалий історичний процес, який 
можна розділити на етапи, що пов’язані з певними подіями в історії 
людства. Серед яких рубіжними можна назвати:</p>
<ul>
	<li>відокремлення рослинництва від скотарства, поява передумов для товарообміну;</li>
    <li>відокремлення ремесел від сільського господарства, формування 
ринку й торговельної діяльності та як наслідок — виникнення приватної 
власності, відокремлення міста від села;</li>
    <li>утворення світового ринку після епохи Великих географічних 
відкриттів (кінець XV — середина XVII ст.), розширення ринку завдяки 
розвитку транспорту, зокрема морського;</li>
    <li>перехід від ручної праці до машинного виробництва, розвиток 
промисловості, активізація торговельних відносин між країнами світу 
(кінець XVII?XIX ст.);</li>
    <li>розширення мережі залізниць, що сприяло з’єднанню внутрішніх 
частин континентів і посиленню внутрішньоконтинентальних зв’язків (друга
 половина XIX ст.).</li>
</ul>
<p>Отже, на кінець ХІХ ст. світове господарство сформувалося, проте його розвиток триває і сьогодні.</p>
Відповідно в історії розвитку світового господарства виділяють такі етапи.
<ul style="list-style: none inside none;">
	<li><strong>Привласнювальне господарство.</strong> Найбільш тривалий 
етап, який охоплює ранній (палеоліт, 2 млн років назад – до 10 тис. 
років до н.е.) та середній (мезоліт, 10 – 5 тис. років до н.е.) кам’яні 
віки. В той час людина насамперед дбала про добування харчів, а відтак 
основними видами господарської діяльності були полювання, рибальство, 
збір диких плодів та ягід, бортництво. На цьому етапі людина була 
частиною природи і практично не завдавала їй помітної шкоди. Для 
суспільного устрою характерна родова община з рівністю всіх її членів. </li>
    <li>&nbsp;</li>
    <li><strong>Аграрне господарство.</strong> Це другий за тривалістю 
етап, який включає декілька історичних епох – від нового кам’яного віку 
(неоліт, 5-3 тис. років до н.е.) до Нового часу (кінець ХV – середина 
ХVІІІ ст.). Головним завданням людини залишалось добування харчів, але 
вони не вилучались з дикої природи, а організовано вироблялись. 
Відповідно з’являється новий вид людської діяльності – виробничий. 
Провідною галуззю стає сільське господарство. Ремесла й торгівля, що 
зародились, тільки обслуговували його. Для суспільного устрою характерні
 нерівність і експлуатація людини людиною, панують рабовласництво та 
феодалізм. Активна господарська діяльність людини сприяла загостренню 
екологічної ситуації. </li>
    <li>&nbsp;</li>
    <li><strong>Індустріальне господарство.</strong> Початок етапу 
припадає на час англійської промислової революції (70-80 рр. ХVІІІ ст.),
 а кінець – на 70 роки ХХ ст. Провідною галуззю цього етапу є 
промисловість. Розвиток товарного виробництва визначався орієнтацією на 
виготовлення продукції з метою її продажу та отримання прибутків. 
Підприємці увесь час прагнуть здешевити виробництво, залучити ресурси як
 власних країн, так й інших. Відповідно країни об’єктивно поділяються на
 колонії, що постачають ресурси, та метрополії, які ці ресурси 
переробляють. Розширення виробництва товарів та послуг призводить до 
формування суспільства споживання. Суспільний устрій – капіталізм. 
Інтенсивний розвиток господарства призводить до значного погіршення 
екологічної ситуації.</li>
    <li>&nbsp;</li>
    <li><strong>Постідустріальне господарство.</strong> Цей етап 
розпочався в 70-ті роки ХХ ст. і триває понині. Характерна риса – 
переважний розвиток сфери послуг, а сільське господарство та 
промисловість втрачають свої позиції. Серед галузей сфери послуг 
провідну роль відіграють фінансові операції. Найбільші прибутки 
отримуються на фінансовому ринку, зокрема в таких сегментах, як 
валютний, кредитний, інвестиційний. </li>
    <li>&nbsp;</li>
</ul>
<p>Така ситуація стає можливою завдяки досягненню високого рівня 
технологічної та технічної оснащеності сільськогосподарського та 
промислового виробництва. </p>
<p><strong>Міжнародний географічний поділ праці.</strong></p>
<p>Світове господарство – це економічний організм із взаємозалежністю 
всіх країн і народів, який базується на міжнародному поділі праці, 
фінансово-кредитній та транспортно-комунікаційній системах.</p>
<p><strong>Міжнародний географічний поділ праці</strong> – це своєрідний
 двигун світового господарства. Він виник паралельно з товарним 
виробництвом, яке прийшло на зміну натуральному. Адже жодна країна чи 
територія, навіть найрозвинутіша, не в змозі абсолютно самостійно 
забезпечити умови для ефективного виробництва всіх товарів і послуг. 
Історія розвитку світового господарства – це історія формування поділу 
праці.</p>
<p>Отже, міжнародний поділ праці – це найвищий ступінь розвитку 
суспільно-територіального поділу праці між країнами, основою якого є 
економічно вигідна спеціалізація окремих країн і обмін продукцією 
визначеної кількості та якості. Спеціалізацію визначають 
природно-географічні, соціально-економічні, науково-технічні, історичні,
 національні чинники, що дають можливість виробляти конкретні види 
товарів і послуг, або ті ж самі товари і послуги, але дешевші або 
якісніші.</p>
<p>Розвиток МПП обумовлює необхідність підвищення продуктивності праці 
та зниження затрат виробництва. Реалізація переваг МПП  забезпечує 
країні в процесі обміну отримання різниці між міжнародною та внутрішньою
 ціною експортованих товарів та послуг, а також економію внутрішніх 
витрат від скорочення національного виробництва внаслідок використання 
дешевого імпорту.</p> 
<p>Основою поділу праці є міжнародна спеціалізація виробництва, яка  
розвивається за чотирма основними напрямами: міжгалузева, предметна, 
технологічна й подетальна.</p>
<p><strong>Міжгалузева спеціалізація</strong> охоплює продукцію 
первинної сфери (переважно сільського господарства й видобувної 
промисловості). Країни-лідери в світовому видобутку та експорту нафти, 
природного газу, залізної руди – приклади міжгалузевої спеціалізації.</p> 
<p><strong>Предметна спеціалізація</strong> характерна для обробної промисловості, тобто для випуску й експорту готової продукції (автомобілі, морські судна, пластмаси).</p>
<p><strong>Технологічна спеціалізація</strong> виникає в результаті 
«територіального розриву» єдиного технологічного ланцюга у виробництві 
певного товару (наприклад, алюмінію: глинозем виробляють в країнах, де 
добувають боксити, а металевий алюміній – в країнах, які мають великі 
електроенергетичні потужності).</p>
<p><strong>Подетальна спеціалізація</strong> – це кооперування, спільне 
виробництво певної продукції. Найкраще виражено міжнародне кооперування у
 машинобудуванні, хімічній промисловості.</p>
<p><strong>Спеціалізація країни</strong> — це її специфічна «візитівка».
 Так, Японія асоціюється в нас із електронною технікою, Франція — з 
модою, парфумами, вином, Кувейт — із нафтою, Куба — з цукровою 
тростиною, Швейцарія — з банками, сиром, годинниками.</p>
<p>Міжнародний поділ праці став результатом багатовікового розвитку 
продуктивних сил, поглиблення національного поділу праці та міжнародного
 співробітництва на основі матеріальної зацікавленості; зростання 
світового ринкового виробництва, розвитку сукупності світових 
господарських зв’язків, регіональної інтеграції, інтернаціоналізації 
виробництва та глобалізаці світової економіки.</p>
<p>Регіональна інтеграція виражається в утворенні сусідніми країнами 
економічного угрупування певного рівня: зони вільної торгівлі, митного 
союзу, спільного ринку чи економічного союзу. При цьому ефект 
досягається завдяки зниженню або повної відміни митних зборів і квот, 
спеціалізації окремих країн і територій на виробництві певного виду 
продукції, а також загостренню конкуренції між економічними суб’єктами.</p> 
<p><strong>Зона вільної торгівлі</strong> полегшує умови взаємної торгівлі між країнами-партнерами. Приклад: НАФТА, до якої входять США, Канада, Мексика.</p>
<p><strong>Митний союз</strong> передбачає прийняття єдиних умов у 
торгівлі з країнами, що не входять до нього. Приклад: Андська група: 
Болівія, Колумбія, Еквадор, Перу, Венесуела.</p> 
<p><strong>Спільний ринок</strong> передбачає створення єдиного ринку 
товарів, капіталу йі робочої сили. Приклад: МЕРКОСУР: Бразилія, 
Аргентина, Уругвай, Парагвай.</p>
<p><strong>Економічний союз</strong> – форма найбільш зрілої інтеграції,
 для нього характерна розробка єдиної економічної політики, створення 
загальнодержавних економічних органів, максимального полегшення 
сприйняття державних кордонів. Економічний союз поки в світі один – 
Європейський союз (ЄС).</p>
<p>На сьогодні процеси утворення інтеграційних угруповань  охопили всі 
регіони світу – Європу, Азію, Північну Америку, Латинську Америку, 
Африку. В економічно розвинутих регіонах світу угруповань не так багато,
 проте вони тут найбільш зрілі.</p>

<p align="center"><strong>Табл. Великі економічні інтеграційні угруповання регіонів світу</strong></p>
<table style="text-align: center;" align="center" border="1" cellpadding="0" cellspacing="0" width="80%">
<tbody><tr>
	<td width="30%"><strong>Регіон</strong></td>
	<td width="70%"><strong>Економічне інтеграційне угруповання</strong></td>
</tr>
<tr>
	<td rowspan="2">Європа </td>
	<td>Європейський Союз (ЄС)</td>
</tr>
<tr>
	<td>Європейська асоціація вільної торгівлі (ЄАВТ)</td>
</tr>
<tr>
	<td rowspan="3">Азія</td>
	<td>Асоціація держав Південно-Східною Азії (АСЕАН)</td>
</tr>
<tr>
	<td>Асоціація регіонального співробітництва країн Південної Азії (СААР)</td>
</tr>
<tr>
	<td>Рада співробітництва країн Перської затоки </td>
</tr>
<tr>
	<td>Північна Америка</td>
    <td>Асоціація вільної торгівлі Північної Америки</td>
</tr>
<tr>
	<td rowspan="6">Латинська 
Америка</td>	
	<td>Латиноамериканська економічна система (ЛАЕС)</td>
</tr>
<tr>
	<td>Латиноамериканська асоціація інтеграції (ЛААІ)</td>
</tr>
<tr>
	<td>Центральноамериканський спільний ринок (ЦАСР)</td>
</tr>
<tr>
	<td>Карибський спільний ринок (КАРІКОМ)</td>
</tr>
<tr>
	<td>Співдружність Андських країн (КАН)</td>
</tr>
<tr>
	<td>Спільний ринок Південного конуса (МЕРКОСУР)</td>
</tr>
<tr>
	<td rowspan="8">Африка</td> 	
	<td>Економічне співтовариство країн Західної Африки (ЕКОВАС)</td>
</tr>
<tr>
	<td>Західно-Африканський економічний і валютний союз (УЕМОА)</td>
</tr>
<tr>
	<td>Економічне співтовариство центральноафриканських країн (ЕККАС)</td>
</tr>
<tr>
	<td>Економічне й валютне співтовариство Центральної Африки (КЕМАК)</td>
</tr>
<tr>
	<td>Спільний ринок Східної та Південної Африки (КОМЕСА)</td>
</tr>
<tr>
	<td>Співтовариство розвитку Півдня Африки (САДК)</td>
</tr>
<tr>
	<td>Економічне співтовариство країн Великих Озер (СЕПГЛ)</td>
</tr>
<tr>
	<td>Союз країн басейну річки Мано (МРУ)</td>
</tr>
</tbody></table>
<p><strong>Інтернаціоналізація</strong> виражається в об’єднанні зусиль 
країн світу для виробництва різних видів товарів і послуг. Вона стала 
можливою після того, як більша частина країн, що розвиваються, провела 
ліберальні економічні реформи, в результаті яких відбулась уніфікація 
юридичних норм ведення бізнесу, буо вдосконалено роботу ринкових 
інститутів, знято обмеження на проникнення в країну іноземного капіталу 
тощо. За останній час процес інтернаціоналізації виробництва набув 
загальнопланетарних рис, об’єктивно переріс в глобалізацію світової 
економіки.</p>
<p><strong>Глобалізація світової економіки</strong> – процес поступового
 взаємопроникнення та зростання господарств переважної більшості країн 
світу в єдине світове господарство. Глобалізація світової економіки 
виражається в подальшій концентрації капіталу, в утворенні через злиття 
все більш потужних корпорацій і фінансово-промислових груп (ТНК), 
діяльність яких не обмежується територіями своїх країн, а виходить на 
загальносвітовий рівень.</p>
<p>На ТНК припадає понад 1/3 світового промислового виробництва й 
світової торгівлі, 4/5 всіх патентів на нову техніку й технологію. З 500
 найпотужніших ТНК 85 контролюють 70 % всіх закордонних інвестицій. Ці 
500 гігантів реалізують 80% всієї виробничої продукції електроніки та 
хімії, 95% фармацевтики, 76% продукції машинобудування. У свою чергу 
кожна з 500 найбільших ТНК має в середньому підприємства в 11 галузях, а
 найбільш потужні охоплюють по 30-50 галузей (диверсифікація 
виробництва), тобто є багатогалузевими.</p>
