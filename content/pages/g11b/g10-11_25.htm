<p><strong>§ 25. Франція.</strong></p>
<div align="center"><strong>Пригадайте</strong></div>
<p>
<img src="/images/g11b/g10-11_25_files/quest.jpg" alt="?" style="float: left;" height="72" hspace="12" width="72">
<em>
<ol start="1" style="list-style: decimal inside none;">
    <li>Як історично розвивалися стосунки між Францією та Великою Британією?</li>
    <li>Які внутрішні проблеми вирішувала Франція за рахунок своїх колоніальних володінь?</li>
    <li>Які товари характеризують сучасну Францію на світовому ринку? </li>
</ol>
</em></p><br>

<p><strong>Візитна картка</strong></p>
<p><strong>Площа</strong>: 543 965 км2</p>
<p><strong>Населення</strong>: 64 420 000 (2010)</p>
<p><strong>Столиця</strong>: Париж</p>
<p><strong>Офіційна назва</strong>: Французька республіка</p>
<p><strong>Державний устрій</strong>: республіка</p>
<p><strong>Законодавчій орган</strong>: Двопалатний парламент – Національні збори та Сенат</p>
<p><strong>Глава держави</strong>: президент (обирається терміном на 5 років)</p>
<p><strong>Адміністративний устрій</strong>: 96 департаментів</p>
<p><strong>Поширені релігії</strong>: християнство (католики, протестанти), мусульманство</p>
<p><strong>Член</strong> ООН, ЄС, НАТО</p>
<p><strong>Державне свято</strong>: 14 липня – День узяття Бастілії (1789)</p>
	

<p align="center">
<img src="/images/g11b/g10-11_25_files/image001.jpg">
</p>
<p align="center"><strong>Адміністративно-територіальний поділ</strong></p>


<p><strong>ЕГП та природно-ресурсний потенціал.</strong> Франція – 
типова приморська країна, омивається із заходу і півночі Атлантичним 
океаном, з півдня – Середземним морем. Має кордони з Бельгією, 
Люксембургом, Німеччиною, Швейцарією, Італією, Іспанією і Андоррою. 
Протоками Ла-Манш і Па-де-Кале межує з Великою Британією. На півдні 
країни розташовано князівство Монако. Морські кордони Франції значно 
більші за сухопутні. Морські узбережжя Бретані мають мальовничі скелясті
 береги, південне узбережжя Середземного моря – довгі піщані пляжі та 
бухти</p>
<strong>Природні умови</strong> на території країни досить різноманітні.
 Є високі гори, плоскогір’я й рівнини. Кордони з Іспанією проходять 
гірським масивом Піренеїв, через гірські системи Альп та Юра ідуть 
кордони з Італією та Швейцарією, вздовж кордонів з Німеччиною, 
Люксембургом та Бельгією простягнулися середньовисотні Вогези та низькі 
Арденни.
<p>Значних рудних родовищ альпійська система Франції немає. Проте значні
 висоти та велика кількість опадів зробили їх важливими джерелами води 
та енергії, які використано при спорудженні гідроелектростанцій. Схили 
долин добре заліснені, і лісове господарство грає велику роль в 
економіці цих районів. Основою для розвитку молочного тваринництва 
служать гірські луги, в долинах створилися прекрасні умови для розвитку 
виноградарства.</p>
<p>Клімат Франції визначається впливом прохолодного Атлантичного океану в
 північних областях і теплого Середземного моря на півдні. Севенни, 
невисокі гори, природно розділяють дві кліматичні зони. На півночі 
країни переважає м’який і вологий морський клімат з незначними 
коливаннями температур влітку і взимку, на півдні – клімат 
середземноморський з вищими середньорічними температурами й меншою 
кількістю опадів.</p> 
<p>Найбільші річки Франції: Сена, Луара (найдовша), Гаронна і Рона. 
Система каналів сполучає між собою основні річки країни та Рейн.</p>
<p>Родючі ґрунти має Гароннська низовина біля підніжжя Піренєєв та ділянка на північний захід від нижньої течії Гаронни.</p>
<p>Лісові масиви Франції (хвойні, дубові, букові і каштанові) сильно 
зведені під впливом діяльності людини та займають лише чверть території 
країни. Серед розораних полів є лісопосадки, особливо типові для 
ландшафтів Нормандії та Бретані. Найхарактерніші дерева 
Середземноморського узбережжя: маслина та корковий дуб.</p> 
<p>Серед несприятливих природних процесів та явищ Франції слід назвати 
повені, снігові лавини та бурі середини зими; засухи та лісові пожежі на
 півдні біля Середземного моря влітку. Проте вся територія Франції є 
комфортною для життя, туристсько-рекреаційної та господарської 
діяльності людей.</p> 
<p>Порівняно з іншими країнами Європи Франція має достатньо багаті 
мінеральні ресурси, значні запаси бокситів, урану, калійних солей, 
залізних руд. Нестачу нафти, газу і руд кольорових металів Франція 
покриває за рахунок імпорту.</p>
<p><strong>Населення.</strong> Франція – мононаціональна держава, кожен 
уродженець країни вважається французом. Французька є офіційною мовою, 
однак говорять в країні на баскській, каталонській, німецькій, 
бретонській, фламандській і корсиканській мовах та діалектах. Переважна 
більшість віруючих католики – 88 %, є протестанти, мусульмани, 
православні.</p>
<p>Середня щільність населення складає 110 чол. на км2. Станом на 2007 
р. міське населення складає 77 % від загальної чисельності, але 
практично відсутні міські агломерації (характерні для більшості країн 
Західної Європи), окрім района Лілля, що включає промислові центри Рубе,
 Туркуен, Бетюн, Ланс, Дуе і Валансьєн.</p><p> Найвища концентрація 
населення – в Парижі та його передмістях. Тут зосереджено понад 1/6 
населення. Сільське населення розподіляється рівномірно. Високий рівень 
щільності сільського населення характерний для родючих районів Північної
 Франції, морського узбережжя Бретані, рівнин Ельзасу, долин Рони та 
Сони. Крім сільського господарства, останнім часом в сільській 
місцевості значний розвиток отримав зелений туризм. Тривалість життя за 
даними на 2009 р.: чоловіків – 77,8 років, жінок – 84 роки. Природний 
приріст населення дуже низький, через це нестача трудових ресурсів 
покривається за рахунок трудової міграції, в тому числі й сезонної, 
пов’язаної із сільськогосподарськими роботами, особливо на півдні 
країни. Відбуваєтьсяі процес старіння нації.</p>
<p>У Франції переважають малі та середні міста, найбільшими містами є Ліон, Марсель та Лілль.</p>
<p>Париж, головне місто історичної області Іль-де-Франс, разом з 
передмістями (Версаль, Сен-Дені, Іврі, Аржантей, Булонь-Бійанкур, 
Дрансі) утворює міську агломерацію Великий Париж з населенням 11,4 млн 
чоловік.</p>
<p>Париж – найбільший промисловий і транспортний центр країни, тут 
працюють підприємства авто- і авіабудування, електротехнічного 
машинобудування, хімічної, харчової, поліграфічної промисловості тощо, 
виготовляють товари широкого вжитку: модні швейні та галантерейні 
вироби. З усіма районами й найбільшими портами Франції столицю 
сполучають 11 залізничних магістралей, діють міжнародні аеропорти: Шарль
 де Голль, Бурже, Орлі. 16 основних ліній має метрополітен міста, 
аванпортом Парижа є Гавр. Столиця опоясана швидкісною автомобільною 
кільцевою дорогою – бульваром Періферік, яка сполучена з радіальними 
автострадами та всією мережею автомобільних доріг Франції, ядром якої 
вона є.</p>
<p>Це один з найбільших в світі центрів туризму, тут розміщені ЮНЕСКО і більше 200 міжнародних організацій.</p>
<p>Паризький університет – Сорбонну – засновано у 1215 р., Коллеж де 
Франс – у 1530 р., Національну бібліотеку – у 1480 р. Париж – відомий 
науковий, культурний та історичній центр світу. Національний центр 
мистецтва і культури ім. Жоржа Помпіду з Національним музеєм сучасного 
мистецтва, безліч музеїв: мистецтва і культури XIX ст., Лувр, 
імпресіонізму, пішохідний міст Мистецтв, Національний музей природної 
історії, людини; театри «Гранд-опера», «Комеді Франсез», «Одеон», 
Національний театр Шелло, театр-кабаре «Мулен-руж» приваблюють до Парижа
 безліч туристів з усього світу.</p>

 <p align="center">
<img src="/images/g11b/g10-11_25_files/image002.jpg">
</p>
<p align="center"><strong>Париж – туристична Мекка світу</strong></p>
		

<p><strong>Марсель</strong>, найбільший порт Франції на Середземному 
морі, біля гирла Рони, вантажообіг якого – понад 90 млн т на рік. В 
портовому комплексі розвинено нафтопереробку, нафтохімію, судно- й 
авіабудування. Місто є початковим пунктом транс’європейського 
нафтопроводу на Страсбур і Карлсруе (ФРН).</p>
<p>Засновано близько 600 р. до н.е. як грецька колонія Массалія 
вихідцями з аристократичної республіки Фокеї. Знайдений ними природний 
порт розташовувався трохи далі, ніж нинішній Старий порт.</p>
<p>Неподалік від міста знаходиться архіпелаг Фріуль і замок Іф – 
зміцнення XVI ст. з оборонним поясом на скелі, описаний в романі 
Олександра Дюма «Граф Монте-Крісто».</p> 
<p>Марсель – батьківщина комічного актора Фернанделя, тут знімали 
знаменитий фільм Люка Бессона «Таксі».
Лілль, місто сукнарів Фландрії, захоплене Людовиком XIV у 1667 р., потім
 у 1708 р. відвойоване голландцями та повернене до складу Франції за 
Утрехтським миром у 1713 р.</p>
<p>Місто засновано як військове укріплення французьким військовим 
інженером Себастьяном Вобаном у XVII ст. Свого часу укріплення називали 
«царицею цитаделей».</p>
<p>Місто є значним центром текстильної промисловості, важкого 
машинобудування, хімічної, харчової промисловості Франції. Метрополітен 
Лілля (ле Валь) – перше міське метро без машиніста.</p>
<p>У місті багато музеїв, найбільш знаменитим з яких є музей 
образотворчих мистецтв, що славиться робітами фламандських і 
голландських майстрів (Рубенса, Ван Дейка), іспанських (Гойя), 
французьких (Давид, Делакруа, Моне, Ренуар), має багаті зібрання 
кераміки та скульптури.</p>
<p>Лілль – батьківщина Шарля де Голля, тут знаходиться його будинок-музей.</p>
<p><strong>Економіка.</strong> Франція – економічно розвинена країна 
світу, високорозвинена ядерна та космічна держава. За загальним обсягом 
економіки країна посідає провідні місця в Євросоюзі, по ВВП на душу 
населення входить в першу світову двадцятку ($27 600). Традиційна 
особливість французької економічної політики – наявність державної форми
 власності або великої її частки у складі великих компаній, банків, 
страхового бізнесу, у сфері авіації, телезв’язку, у машинобудуванні, 
нафтогазовій промисловості («Тоталь»). Існує планування, що носить не 
нормативний, а індикативний характер. Протягом 2007-2008 рр. уряд 
держави здійснював декілька важливих реформ у сфері трудового 
законодавства, зокрема з питань робочого тижня. Міра соціального захисту
 населення одна з найвищих у світі. Приблизно 30 % ВВП витрачається на 
соціальні потреби.</p>
<p>Велику частку в економіці Франції має іноземний капітал. Його доля у 
промисловості складає майже 40 %, у сфері нерухомості – близько 27 %, 
торгівлі – 20 %, сфері послуг – 9 %. На підприємствах з іноземним 
капіталом зайнято понад 20 % трудових ресурсів країни. Особливо велика 
частка іноземного капіталу, понад 50 %, у сфері інформатики та інших 
галузях передових технологій.</p>
<p>За секторами господарства ВВП Франції має такий склад: сільське 
господарство – 2,2 %, промисловість – 20,3 %, сфера послуг – 77,4 %.</p>

<p align="center">
<img src="/images/g11b/g10-11_25_files/image003.jpg">
</p>
<p align="center"><strong>Економічна карта</strong></p> 


<p><strong>Промисловість.</strong> Промислове виробництво забезпечує 
понад 30 % робочих місць, 40 % інвестицій, 80 % експорту. Значні запаси 
власної мінеральної сировини створюють базу для роботи гірничодобувної 
та розвитку важкої промисловості.</p>
<p>За рівнем розвитку кольорової металургії країна посідає лідируючі 
місця в світових рейтингах, за виплавкою сталі знаходиться на 3-у місці в
 Західній Європі. Франція входить до складу Середземноморської 
бокситової провінції (разом з Грецією, Італією та Угорщиною). Чорна 
металургія Франції все більше тяжіє до припортових зон, наприклад, у 
Дюнкерку металургійний завод працює на американському вугіллі та 
залізній руді з Африки та Венесуели.</p>
<p><strong>Машинобудуванню</strong> Франції притаманні велика 
різноманітність. Основними галузями машинобудування (2,6 % світового 
виробництва) є авіакосмічна, автомобільна, верстатобудівна, 
суднобудівна, радіоелектронна, електротехнічна, електронна. Франція грає
 провідну роль в Європейській космічній агенції, експортує космічні 
(Париж, Тулуза, Бурже, Бордо) й атомні технології (Париж, Гренобль), 
посідає 3-е місце в світі за випуском автомобілів (Париж, Леон, Сошо, 
Ле-Ман, Рен, Дуе). Їх спектр включає легкові, вантажні машини, автобуси,
 мотоцикли (державна компанія «Рено», приватна компанія «Пежо») тощо. За
 виробництвом верстатів Франція входить до складу світових лідерів. В 
суднобудуванні (Дюнкерк, Нант) спеціалізується на виробництві суден для 
перевезення зріджених газів і хімікатів. За обсягами виробництва 
телевізорів та холодильного обладнання входить в десятку світових 
лідерів.</p>
<p>За обсягами виробництва хімічної продукції входить до складу світових
 лідерів (посідає 4-е місце в світовому експорті), основні райони 
розвитку хімічної промисловості: Паризький, Рейнсько-Альпійський та 
Північний. Тут зосереджено виробництво синтетичних смол, пластмас, 
каучука, фармацевтичних виробів. Газ, що видобувається в надрах країни, є
 сировиною для отримання сірки.</p>
<p>Франція є чималим виробником целюлози та паперу, поліграфічна 
продукція країни відома за її межами. Високо розвинена в країні харчова 
(на 2-у місці в світі за об’ємом експорту після США) промисловість. 
Відносно незначну роль в загальному обсязі економіки, але престижу для 
країни грає виробництво та продаж предметів розкоші, світовим лідером є 
концерн «Луї Вюїттон-Мое-Хеннессі».</p> 
<p>Франція – одна з найбільш передових країн в області розвитку атомної 
енергетики: понад 75 % енергії виробляють на АЕС. Франція продовжує 
будувати нові АЕС та посідає друге після США місце в світі за видобутком
 електроенергії на станціях цього типу. Крім того, розвиваються 
нетрадиційні типи енергетики, зокрема вітрові та припливні станції 
(перша у світі побудована в Бретані). Потужності ГЕС зосереджено в 
Альпах.</p>
<p>Останнім часом все більше уваги приділяється поєднанню науки й 
безпосереднього виробництва. Технополіс міста Тулуза є центром 
наукомістких галузей виробництва, зокрема авіакосмічних. У Франції 
налічується понад 40 технопарків. Найбільший з них – Іль-де-Франс під 
Парижем. Він спеціалізується на впровадженні новітніх технологій в 
електроніці, фармакології тощо.</p>
<p>На базі портів Марсель і Фос сформувалися найбільші у Франції ППК. 
Разом вони мають вантажообіг 100 млн т на рік, а спеціалізуються на 
припортовій чорній металургії та нафтопереробці.</p>
<p>Франція була і залишається важливим виробником тканин в Європі (Лілль, Кабре, Арментьєр).</p>
<p>Сільське господарство є найбільш опікуваною державою галуззю, хоча 
основа його – приватне землеволодіння. Вирішальну долю продукції дають 
великі господарства з наділами понад 100 га, але чисельно переважають 
дрібні та середні. За обсягом виробленої сільськогосподарської продукції
 Франція посідає 1-е місце в Західній Європі та 3-є в світі після США й 
Канади. Це найбільший європейський виробник пшениці, вершкового масла, 
яловичини, сирів (більше 400 сортів), ковбас, кондитерських виробів, 
вин, шампанського, коньяків.</p>

<p align="center">
<img src="/images/g11b/g10-11_25_files/image004.jpg">
</p>
<p align="center"><strong>Виноградна ферма у Франції</strong></p>


<p>Більше половини продукції дає тваринництво. Французькі фермери є 
головними противниками процесів упровадження генетично зміненої 
продукції в Європі, оскільки французька продукція традиційно високо 
цінується через свою високу якість. Тваринництво займається розведенням 
великої рогатої худоби молочного та м’ясного напрямів, свиней, овець, 
свійської птиці.</p>
<p>Природні ресурси риби і морепродуктів виснажені, але в багатьох 
водоймищах риб розводять штучно. У Біскайській затоці ведеться промисел 
сардин, камбали і оселедців, омарів, креветок і молюсків (устриць та 
мідій).</p>
<p>Продукція рослинництва дає третину від загальної вартості продукції 
сільського господарства. Вирощують зернові культури, майже половина яких
 щорічно йде на експорт: пшениця (басейни Луари та Сени), кукурудза 
(басейн Гаронни), рис (район Середземномор’я), цукрові буряки (Франція є
 крупним виробником та експортером бурякового цукру), картопля, овочі, 
винний виноград, фрукти (переважають яблука), цитрусові.</p> 
<p>Транспорт Франція має найрозвиненішу в Європі мережу залізниць 
(загальною довжиною 29 370 км) та автомобільних доріг. Більшість міст 
зв’язані мережею високошвидкісних магістралей, гілку швидкісної 
магістралі прокладено в тунелі під протокою Ла-Манш. Практично в кожному
 місті та містечку є аеропорт. У перевезенні внутрішніх вантажів і 
пасажирів вирішальну роль відіграє автомобільний транспорт, який має 
найбільш розгалужену систему загальною довжиною понад 950 тис. км. 
Трубопроводи перевозять нафту та очищену продукцію, їх довжина сягає 
майже 8 тис. км</p>
<p>Франція – велика морська держава. ЇЇ флот складається з нафто- та 
хімічних танкерів, контейнеровозів, пасажирських суден тощо. Найбільші 
морські порти: Марсель, Гавр, Дюнкерк, Кале, Булонь. Річковий транспорт 
забезпечує близько 6 % перевезень вантажів.</p>
<p>Зовнішньоекономічні зв’язки. Франція є одною з найбільш відвідуваних 
країн світу та обслуговує до 75 млн зарубіжних туристів за рік.</p>
<p>В долі експорту Франції збільшується частка послуг, у тому числі 
банківсько-фінансових. Переважають економічні зв’язки з розвинутими 
країнами та країнами ЄС. Основними статтями експорту країни є машини й 
транспортне устаткування, авіаційне обладнання та транспортні засоби, 
пластмаси, хімікалії, фармацевтична продукція, залізо і сталь, напої, 
продукція харчової промисловості, нові технології тощо. Основними 
торговельними партнерами є Німеччина, Іспанія, Італія, Велика Британія, 
Бельгія, США, Нідерланди.</p>
<p>Імпортує Франція машини й устаткування, транспортні засоби, сиру 
нафту, пластмаси, хімікати, сировину й напівфабрикати, продовольство 
(чай, кава, какао, тропічні фрукти) основним чином з Німеччини, Бельгії,
 Італії, Іспанії, Нідерландів, Великої Британії, США, Китаю.</p>

<table border="1" cellpadding="0" cellspacing="0" width="100%">
  <tbody><tr>
    <td valign="top" width="672"><p><strong><em><u></u></em></strong></p>
		<p><strong><em><u>Словник термінів і понять </u></em></strong></p>
        <img src="/images/g11b/g10-11_25_files/book.jpg" alt="" align="left" height="76" hspace="12" width="84">
		<p><strong>Авантпорт</strong><em>, зовнішня частина порту, призначена 
для стоянки суден, що чекають підходу до причалів для навантаження й 
розвантаження. Крім того, аванпортом називають порт, розташований в 
гирлі судноплавної річки, нижче за інший (основний) порт, а також водний
 простір перед суднопропускними спорудженнями водосховища.</em></p>
        <p><strong>Сорбонна</strong><em>, богословський колеж і 
гуртожиток для його студентів і викладачів, які були засновані у 1257 р.
 в Латинському кварталі Парижа духівником короля Людовика IX Сорбоном. З
 1554 р. колеж став теологічним факультетом Паризького університету. З 
XVII ст. назва поширюється на весь Паризький університет. Теологічний же
 факультет було закрито під час Великої Французької революції у 1792 р.</em></p>
	</td>
  </tr>
</tbody></table>
