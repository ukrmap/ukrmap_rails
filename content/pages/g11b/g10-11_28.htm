<p><strong>§ 28. Республіка Білорусь. Молдова.</strong></p>
<div align="center"><strong>Пригадайте</strong></div>
<p>
<img src="/images/g11b/g10-11_28_files/quest.jpg" alt="?" style="float: left;" height="72" hspace="12" width="72">
<em>
<ol start="1" style="list-style: decimal inside none;">
    <li>Які особливості географічного положення мають країни?</li>
    <li>Які країни є найбільшими економічними партнерами Молдови та Білорусі?</li>
    <li>Чи забезпечують країни ресурсні потреби економіки власними силами?</li>
</ol> 
</em></p><br>

<p><strong>Візитна картка</strong></p>
<p><strong>Площа</strong>:207,6 тис км2</p>
<p><strong>Населення</strong>:9 649 000 (2010)</p>
<p><strong>Столиця</strong>:Мінськ</p>
<p><strong>Офіційна назва</strong>:Республіка Білорусь</p>
<p><strong>Державний устрій</strong>:республіка</p>
<p><strong>Законодавчій орган</strong>:двопалатний парламент</p>
<p><strong>Глава держави</strong>:президент</p>
<p><strong>Адміністративний устрій</strong>:6 областей, 117 районів</p>
<p><strong>Поширені релігії</strong>:християнство (православні, католики)</p>
<p><strong>Член</strong> ООН, СНД, Ради Європи</p>
<p><strong>Державне свято</strong>:День Республіки – 3 липня (День звільнення Білорусі від фашистів)</p>

<p><strong>ЕГП та природно-ресурсний потенціал</strong>. Білорусь 
розташована на сході Європи та межує з Росією, Польщею, Україною, Литвою
 й Латвією. Розвинута транспортна система, що забезпечує вигоди 
транзитного положення між Центральною та Східною Європою, компенсує 
відсутність виходу до моря.</p>
 Клімат помірний, помірно континентальний перехідний від морського до 
континентального з холодними зимами, прохолодним і вологим літом. 
Середня кількість опадів від 500 до 700 мм. на рік перевищує 
випаровуваність і сприяє заболочуванню значних ділянок. Більше третини 
території займають болота, головним чином поширені в Поліссі. 
Сільськогосподарські угіддя розширено за рахунок меліоративних робіт.
<p>Велика частина території – рівнинна із багаточисельними слідами 
льодовикової діяльності. На північному заході розташовані моренних 
пасма, що є частиною Балтійського моренного пасма, а між ними – 
заболочені низини. Основні річки: Дніпро (з притоками Березіна, 
Пріп’ять), Західна Двіна, Німан (з притокою Вілія), Західний Буг, понад 
10 тис. озер. Мішані ліси займають близько третини території, значна 
частина них є природно-заповідним фондом республіки. Сосна, ялина та 
інші хвойні породи складають майже третину вкритої лісом площі, на 
півдні розповсюджені дуб, граб, клен, ясен.</p>
<p>Серед корисних копалин незначна кількість нафтового і природного 
газу, граніт, доломітизований вапняк, мергель, крейда, пісок, гравій, 
глина.</p>
<p>Майже чверть території Білорусі розташовано в зоні радіоактивного зараження внаслідок аварії на Чорнобильській АЕС у 1986 р.</p>
<p>Населення країни розміщено рівномірно. 78 % населення складають 
білоруси, 13 % – росіяни, 4 % – поляки, 3 % – українці. В містах живе 71
 % населення, чверть його припадає на столицю. Офіційні мови – 
білоруська та російська. 70 % віруючих – православні християни, близько 
20 % - католики, інші – уніати та юдеї.</p>
<p>Мінськ, столиця республіки, місто в центральній частині країни, на 
річці Свіслочь (басейн Дніпра). Перше письмове повідомлення про Мінськ 
зустрічається в «Повести временных лет» (1067) у зв’язку з міжусобними 
війнами російських князів.</p> 
<p>Це – найбільший промисловий центр з розвиненим машинобудуванням і 
металообробкою (автомобільний, моторний, підшипниковий заводи, завод 
колісних тягачів, «Мотовело», виробниче об’єднання «Белавтомаз», 
Мінський тракторний завод); виробництвом верстатів і автоматичних ліній,
 годинників, телевізорів, радіоприймачів, побутових холодильників (завод
 холодильників «Атлант», завод телевізорів «Горизонт», електротехнічний 
завод, науково-виробниче об’єднання «Агат»); легкою («Мілавіца», 
«Елема»), харчовосмаковою, хіміко-фармацевтичною та хімічною, 
поліграфічною промисловістю, виробництвом будматеріалів («Керамін»).</p>
<p>Гомель, місто на південному сході країни, порт на річці Сож. Одне з 
давніх міст Білорусі, виник в кінці 1-го тисячоліття н.е. Вперше 
згаданий в Іпатіївському літописі як володіння чернігівського князя. 
Великий індустріальний центр, де працюють підприємства 
сільськогосподарського машинобудування, станко- і приладобудування, 
лісової, деревообробної, легкої, харчової промисловості. Найбільші з 
них: «Гомсільмаш» (зерно- і кормозбиральна сільськогосподарська 
техніка), «Гомельскло» (вироби із скла), «Гомельдрев» (корпусні та м’які
 меблі), підприємство з обробки алмазів «Кристал», «Білорусьнафта» 
(розвідка й видобуток нафти).</p>
<p>Вітебськ, місто в північно-східній частині Білорусі, пристань на 
Західній Двині. Отримав свою назву від річки Вітьба, на березі якої 
виник. Вперше в староруських літописах згадується у 1021 р. 
Основні галузі: машинобудування та металообробка (заводи 
верстатобудівний, верстатів, мотороремонтний); приладобудування (завод 
годинникових деталей, телевізійний); легка промисловість 
(панчішно-трикотажний, текстильний, взуттєвий комбінати); деревообробка 
(меблева фабрика, деревообробний комбінат); харчова промисловість 
(м’ясокомбінат, комбінат молочних і хлібопродуктів, рибозавод).</p>
<p><strong>Економіка.</strong> Білорусь – індустріально-аграрна країна. 
ВВП на душу населення складає близько 6100 $. Урядова статистика вказує,
 що приріст ВВП останніми роками досягав більше 8 %. До складу ВВП 
сільське господарство дає 8,4 %, промисловість – 41,5 %, сфера послуг – 
50,1 %.</p>
<p><strong>Промисловість</strong>. Білорусь зберігає потужний комплекс 
оброблювальних галузей промисловості, що орієнтуються на використання 
кваліфікованих кадрів: авто- і тракторобудування (Мінськ, Жодіно, 
Могильов), приладобудування, радіоелектроніка, виробництво побутової 
техніки (холодильники «Атлант») (Мінськ, Вітебськ, Гомель, Мозир, Брест,
 Ліда), верстатобудування (Мінськ, Вітебськ, Гомель, Пінськ, Орша, 
Молодечно). Розвинено легку, в тому числі трикотажну, лляну, 
шкіряно-взуттєву, харчову (м’ясна, молочна, маслосироробна, консервна та
 ін.), лісову та деревообробну промисловість. Майже половина випуску 
продукції названих галузей припадає на підприємства столиці.</p>
<p>Територію Білорусі перетинають потужні нафто- та газопроводи з Росії 
до Європи. На їхній базі працюють нафтохімічні заводи Мозиря та 
Новополоцька. Крім того. гірничо-хімічна промисловість використовує 
частково власні солі та сировину для виробництва мінеральних добрив 
(калійні – Солігорськ, фосфатні – Гомель, азотні – Гродно).</p>
<p>Підприємства легкої промисловоісті працюють на власній і на довізній 
сировині. У Мінську, Вітебську, Гродно, Могильові, Бобруйську 
розташовано текстильні, швейні, трикотажні, взуттєві та інші виробництва
 легкої промисловості. </p>
<p><strong>Сільське господарство.</strong> У багатогалузевому сільському
 господарстві використовується понад 30 % території країни, луки й 
пасовища займають близько 14 %. Вирощують картоплю (перше місце серед 
країн СНД з виробництва на душу населення), зернові культури (жито, 
ячмінь, пшениця, овес, гречка). Білорусь посідає 2-е місце в СНД після 
Казахстану з виробництва пшениці на душу населення. Значні площі зайняті
 під льон-довгунець, цукровий буряк тощо. Розвинено молочно-м’ясне 
скотарство, свинарство, птахівництво. 80 % вартості 
сільськогосподарської продукції дає тваринництво.</p>
<p><strong>Транспорт.</strong> В країні є всі види транспорту, крім 
морського. Основні види: автомобільний, залізничний і трубопровідний. 
Міжнародний аеропорт працює в Мінську,. Трубопроводами транспортують 
газ, нафту та очищену продукцію.</p>
<p>Залізниці складають понад 5,5 тис. км. Шосейних доріг –  94,7 км.</p>
<p><strong>Зовнішньоекономічні зв’язки.</strong> Білорусь експортує 
машини та устаткування, продукцію хімічної промисловості, метали, 
тканини, харчові продукти, ліс, будівельні матеріали, лляний трикотаж, 
мінеральні добрива. Основними експортними партнерами є Росія, 
Нідерланди, Велика Британія, Україна, Польща, Латвія.
Імпортується мінеральна продукція, машини й устаткування, хімікати, 
харчові продукти, нафтопродукти, метали з Росії, Німеччини, України.</p>

<table border="1" cellpadding="0" cellspacing="0" width="100%">
  <tbody><tr>
    <td valign="top" width="672"><p><strong><em><u></u></em></strong></p>
		<p><strong><em><u>Словник термінів і понять </u></em></strong></p>
        <img src="/images/g11b/g10-11_28_files/book.jpg" alt="" align="left" height="76" hspace="12" width="84">
		<p><strong>Меліорація</strong><em>(лат. melioratio – поліпшення), 
система організаційно-господарських і технічних заходів щодо поліпшення 
умов земель з метою найбільш ефективного їх використання. Види 
меліорації: зрошування, осушення, хімічна меліорація, 
агролісомеліорація.</em></p>
	</td>
  </tr>
</tbody></table>

<p><strong>Молдова</strong></p>

<p><strong>Візитна картка</strong></p>
<p><strong>Площа</strong>:33,7 тис. км2</p>
<p><strong>Населення</strong>:4 321 000 (2010)</p>
<p><strong>Столиця</strong>:Кишинів</p>
<p><strong>Офіційна назва</strong>:республіка Молдова</p>
<p><strong>Державний устрій</strong>:парламентська республіка</p>
<p><strong>Законодавчій орган</strong>:однопалатний парламент</p>
<p><strong>Глава держави</strong>:президент</p>
<p><strong>Адміністративний устрій</strong>:унітарна республіка</p>
<p><strong>Поширені релігії</strong>:християнство (православні)</p>
<p><strong>Член</strong> ООН</p>
<p><strong>Державне свято</strong>:День незалежності (27 серпня)</p>


<p><strong>ЕГП та природно-ресурсний потенціал.</strong> Молдова межує з
 Румунією та Україною й не має виходу в море. Основний ландшафт країни –
 горбиста рівнина, розітнута річковими долинами та балками; найбільш 
піднесена в центральній частині. Клімат помірний континентальний з 
помірними зимами, теплим літом, сприятливий для розвитку землеробства.</p>
<p><strong>Головні річки</strong>: Дністер і Прут. Багато заплавних 
озер. Велика частина степів і лісостепів із чорноземними родючими 
ґрунтами розорана. Широколистяні ліси, в яких ростуть дуб, ясен, граб, 
бук і липа, займають близько 9 % території країни. Корисні копалини дуже
 обмежені, є лігніти, фосфорити, гіпс, вапняк.</p>
<p><strong>Населення. </strong>Тривалість життя населення складає в Молдові для чоловіків – 60 років, для жінок – 69 років.</p>
<p><strong>Основна народність</strong> – молдавани, які складають майже 
78 % населення, інші – українці, росіяни, гагаузи, євреї, болгари. 
Більшість віруючих, понад 98 % – православні християни. Молдова не 
занадто урбанізована країна, міське населення складає тут лише 52 %, а 
середня щільність населення – одна з найбільших у Європі: 131,2 чол. на 
км2. Більшість українців і росіян живуть в містах. Це пов’язано з 
розвитком промисловості за часів СРСР, коли для розвитку 
машинобудування, легкої та харчової промисловості залучали спеціалістів з
 інших союзних республік.</p>
<p><strong>Державна мова в країні</strong> – молдавська, а в 
Придністров’ї державними вважаються молдавська, російська й українська 
мови. Найбільші міста: Кишинів, Бендери, Тирасполь, Рибниця.</p>
<p>Кишинів, відоме з 1466 р. місто на річці Бик. Великий промисловий 
центр країни з підприємствами машинобудування, виноробної, 
плодоовочевої, консервної, тютюнової, легкої, хімічної та деревообробної
 промисловості, найбільший науковий та культурний центр (університет, 
вузи, театри, музеї).</p>
<p>Бендери, пристань на річці Дністер. Було засновано на межі XIIV-XV 
ст. в період турецького владицтва на території сучасної Молдови.</p>
<p>Великий залізничний вузол з розвиненою легкою, харчовою, 
деревообробною промисловістю. Машинобудування представлене заводами 
«Електроапаратура», кабельним, судноремонтно-суднобудівельним та іншими.
Бендери – батьківщина академіка Льва Семеновича Берга, Президента 
географічного товариства СРСР, вченого зі світовим ім’ям.</p>
<p>Тирасполь, місто, пристань на лівому березі річки Дністер. Засновано 
за наказом О.В. Суворова у 1792 р. після закінчення російсько-турецької 
війни.</p>
<p>В місті є консервний, плодоовочевий, винно-коньячний заводи, 
підприємства машинобудівної, легкої (текстильна, швейна, меблева), 
хімічної, деревообробної промисловості.</p>
<p>З 1990 р. Тирасполь є адміністративним центром невизнаної 
Придністровської Молдавської Республіки. Символ міста – встановлений у 
1979 р. дев’ятиметровий пам’ятник засновникові міста Суворову.</p>
<p><strong>Економіка.</strong> Молдова – молода постсоціалістична 
держава, яка посідає за рівнем розвитку одне з останніх місць в Європі. 
ВВП на душу населення є одним з найнижчих в країнах СНД і в Європі та 
становить 2380$, до його складу сільське господарство дає 17,3 %, 
промисловість – 21,5 %, сфера послуг – 61,2 %. Економіка залежить від 
сільського господарства. Молдова повинна імпортувати майже 100 % 
енергоресурсів.</p>
<p><strong>Промисловість.</strong> За роки соціалізму промисловість 
розвивалася на ресурсах і сировині, що постачалися з інших республік 
Радянського Союзу. Після отримання незалежності в країні «вижила» в 
основному лише харчова промисловість, представлена численними 
підприємствами, що випускають вина, консерви, цукор, рослинну олію та 
інші харчові продукти.</p>
<p>У кращому положенні знаходяться підприємства Придністров’я, де 
існували одні з передових в складі СРСР підприємств легкої 
промисловості, особливо трикотажної.</p>
<p>Потреби сільськогосподарського виробництва та харчової промисловості 
забезпечує машинобудування республіки, що в свою чергу забезпечує 
сировиною потужний переробний комплекс, представлений виноробною, 
хлібопекарською, борошномельно-круп’яною, тютюновою, 
парфумерно-косметичною промисловістю.
</p>
<p><strong>Сільське господарство.</strong> Родючі ґрунти та м’який 
клімат сприяли розвитку сільського господарства. Виноградарство – 
найважливіша галузь національної економіки. Антиалкогольна компанія 
Радянського уряду завдала виноградникам значних збитків, призвела до 
занепаду виноробної промисловості. Значні площі чорноземів створюють 
гарні умови для розвитку хліборобства. Головні зернові культури – озима 
пшениця та кукурудза. Пшениця йде на внутрішній ринок, а кукурудза 
експортується. Розвинено овочівництво, садівництво, вирощують технічні 
культури: цукрові буряки, картоплю, соняшник, кормові та ефіроолійні 
культури, ягоди.</p>
<p><strong>Тваринництво</strong> має м’ясо-молочне спрямування, 
розводять переважно велику рогату худобу, овець та кіз. Каракулеві та 
цигейкові породи овець розводять на півдні країни.</p>
<p><strong>Транспорт.</strong> Із своїми основними торгівельними 
партнерами Молдова зв’язана автомобільними та залізничними шляхами. Для 
внутрішніх перевезень використовують річки Дністер і Прут. В столиці 
працює міжнародний аеропорт.</p>
<p><strong>Зовнішньоекономічні зв’язки.</strong> Основні експортні 
товари країни: харчові продукти, тканини, вина, машини й текстильна 
продукція. Головними торговельними партнерами є Росія, Румунія, Італія, 
Україна, Німеччина, Польща, Білорусь. Господарство країни залежить від 
імпортного палива, мінеральної продукції, машин і устаткування, чорних 
металів. Їх імпортують із Росії, України, Румунії, Німеччини, Італії, 
Польщі.
</p>
