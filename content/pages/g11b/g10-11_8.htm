<p><strong>§8. Розміщення населення світу і його територіальна організація.</strong></p>
<div align="center"><strong>Пригадайте</strong></div>
<p>
<img src="/images/g11b/g10-11_8_files/quest.jpg" alt="?" style="float: left;" height="72" hspace="12" width="72">
<em>
<ol start="1" style="list-style: decimal inside none;">
    <li>Які чинники впливають на розміщення населення України?</li>
    <li>Які характерні риси притаманні системі розселення України?</li>
    <li>Які міста України є найбільшими?</li>
</ol>
</em></p><br>

<p><strong>Розміщення населення</strong> – це результат просторового 
розподілу населення на території Земної кулі в певний історичний період.
 Населення світу розміщене дуже нерівномірно, адже людство здавна 
концентрується в районах зі сприятливими для ведення господарства 
умовами. Тому майже 70 % населення світу займає усього 7 % площі 
суходолу. Близько 15 % площі суходолу не мають постійного населення. Це 
території, які характеризуються екстремальними природними умовами – 
пустелі різних типів, ліси, високогір’я, материк Антарктида.</p>

<p align="center">
<img src="/images/g11b/g10-11_8_files/image002.jpg">
</p>
<p align="center"><strong>Розміщення населення</strong></p> 


<p>Важливою характеристикою розміщення населення є <strong>середня густота населення </strong>–
 ступінь населеності конкретної території, або чисельність постійного 
населення, що припадає на одиницю площі (звичайно 1 км2).</p>
<p>Середня густота населення Землі — 45 осіб/км2, проте є країни й 
території, де цей показник перевищує 300 осіб/км2. Найбільша густота 
населення характерна для прибережних територій, а також для районів з 
історично зумовленою високою густотою населення. Ці райони розташовані в
 Південно-Східній, Південній і Південно-Західній Азії (середня густота 
400?600 осіб/км2), у Західній Європі (200?600 осіб/км2), на східному 
узбережжі Південної Америки (100?200 осіб/км2). Серед країн-лідерів за 
густотою населення країни з великими площами – Бангладеш (965 осіб/км2),
 Південна Корея (483 осіб/км2), Нідерланди (465 осіб/км2), Індія (341 
осіб/км2), Бельгія (335 осіб/км2).  Серед невеликих за площею країн 
рекордсменами за густотою населення є Мальдівські Острови (1 000 
осіб/км2), Мальта (1 200 осіб/км2), Сінгапур (6 000 осіб/км2), Монако 
(16 000 осіб/км2), Аоминь (Китай) (27 000 осіб/км2).</p>
<p>З іншого боку половина заселеного суходолу має густоту населення 
близько 5 осіб/км2, а на острові Гренландія, що належить Данії, 1 особа 
припадає на 35 км2.</p>
<p><strong>Розселення населення </strong>– процес розподілу й перерозподілу населення на певній території, в результаті якого з’являється мережа поселень.</p>
<p>Для кожної історичної епохи відповідно рівню розвитку економіки 
характерні свої особливості розселення. На зорі розвитку людства 
розселення було дисперсним, інколи – кочовим. Заняття сільським 
господарством сприяло осілості, виникла мережа поселень – сільських і 
міських, зі значним переважанням сільського населення.</p> 

<p align="center">
<img src="/images/g11b/g10-11_8_files/image004.jpg">
</p>
<p align="center"><strong>Поселення на воді. Кашмір, Індія</strong></p> 


<p>В індустріальному й постіндустріальному суспільстві переважає міське 
населення. При чому поступово стираються відмінності між селом і містом 
за рахунок поширення міського способу життя в сільську місцевість – <strong>рурбанізації</strong>.</p>
<p>На сьогодні в світі існують <strong>дві основні форми розселення населення – сільська та міська.</strong>
 В містах мешкає 47 % населення Землі й ця частка постійно зростає. 
Історичний процес збільшення ролі міст в житті суспільства, широке 
поширення міського способу життя та міської культури називається <strong>урбанізацією</strong>.
 У вузькому розумінні урбанізація – це збільшення міст, особливо 
крупних, збільшення чисельності городян на певній території. Головні 
показники урбанізації – темп, рівень, форма. <strong>Темп урбанізації </strong>показує швидкість поширення цього процесу в світі в цілому та в окремих його частинах, а <strong>рівень урбанізації </strong>– частку населення, яка проживає у містах.</p>
 
<p align="center">
<img src="/images/g11b/g10-11_8_files/image006.jpg">
</p>
<p align="center"><strong>Урбанізація</strong></p>


<p>Сьогодні темпи приросту міського населення в середньому складають 2 %
 на рік. Для розвинутих країн, які характеризуються значною  часткою 
міського населення (до 70 %) він становить 0,3 % на рік. В країнах, що 
розвиваються, темпи урбанізації значно вищі – 4 % на рік. Особливо вони 
високі в країнах Західної Африки та Південної Азії (8-13 % на рік), що 
зумовлено невеликою часткою міського населення та високими темпами 
приросту населення.</p>
<p>За кількістю міського населення всі регіони світу можна розділити на 
дві групи: з чисельністю вище і набагато нижче середнього світового 
показника. В Європі, Латинській Америці, США й Канаді, Австралії та 
Океанії міське населення складає ? усього населення, а в Азії та Африці –
 1/3.
В цілому більша частка міського населення характерна для розвинутих 
країн, а також країн, в яких природні умови не сприяють веденню 
сільського господарства (Сінгапур – 100 %, Бельгія – 97 %, Кувейт – 97 
%, Ісландія – 92 %, Ізраїль – 92 %, Уругвай – 91 %, Велика Британія – 91
 %, Нідерланди – 89 %, Аргентина – 89 %, Німеччина – 88 %, Лівія – 88 
%).</p>
<p>Найнижчі частки міського населення характерні для найбідніших країн 
Африки та Азії з аграрним господарством (Бутан, Руанда  – 6 %, Бурунді –
 8 %, Непал – 10 %, Уганда – 13 %).</p>
<p>Основною формою урбанізації є <strong>місто. Місто</strong> – 
населений пункт, який віднесений згідно із законодавством держави до 
категорії міст з певною людністю, що виконує специфічні функції – 
адміністративно-політичні, промислові, транспортні, культурні.</p>
<p>Крім показника людності та значної густоти населення для міста 
характерна зайнятість населення не в сільському господарстві, специфічна
 компактна забудова та високий рівень благоустрою. В Японії вважають 
містом населений пункт з людністю понад 50 тис.осіб, в Нідерландах – 20 
тис.осіб, в Україні та Росії – 12 тис.осіб, у США – 2,5 тис.осіб, в 
Ісландії – усього 200 осіб. За  статистикою ООН – 20 тис.осіб.</p>

 <p align="center">
<img src="/images/g11b/g10-11_8_files/image008.jpg">
</p>
<p align="center"><strong>Урбаністичний пейзаж Сіднея</strong></p>


<table border="1" cellpadding="0" cellspacing="0" width="100%">
  <tbody><tr>
    <td valign="top" width="672"><p><strong><em><u></u></em></strong></p>
		<p align="center"><strong><em><u>Словник термінів і понять </u></em></strong></p>
        <img src="/images/g11b/g10-11_8_files/book.jpg" alt="" align="left" height="76" hspace="12" width="84">
		<p align="center"><strong></strong></p>
		<p><strong>Міська агломерація</strong> — територіальне угруповання 
міст (система поселень), що тісно пов’язані виробничими, економічними, 
інфраструктурними зв’язками.</p>
        <p><strong>Система розселення</strong> – сукупність всіх поселень країни й характерні взаємозв’язки між ними.</p>
		<em></em>
	</td>
  </tr>
</tbody></table>

 

<p>В розвитку урбанізації традиційно виділяють <strong>три «хвилі»</strong>:
 Середні віки (ХІУ-ХV ст. ), ХІХ ст. (епоха промислової революції) та 
друга половина ХХ ст. Кожна з хвиль пов’язана з якісними змінами в 
економіці: розвитком мануфактури й торгівлі, промисловості,  
невиробничої сфери.</p>
<p>Для сучасної урбанізації характерна <strong>гіперурбанізація</strong>,
 концентрація населення у великих містах з людністю понад 1 млн осіб. 
Найбільше міст-мільйонерів у Китаї (50), США (45), Індії (23), Бразилії 
(16), Росії (13). Ці ж країни є країнами-лідерами за чисельністю 
міського населення. В світі налічується також 23 «суперміста» з 
чисельністю населення понад 10 млн осіб, більша частина яких розташована
 в країнах, що розвиваються.</p>
<p>Для сучасної урбанізації характерне також зростання приміських зон – <strong>субурбанізація</strong>, що призводить до утворення <strong>міських агломерацій</strong>.</p>
<p>Внаслідок злиття агломерації утворюють <strong>мегаполіси або мегалополіси</strong> (від грец. megalu — великий і polis — місто) — суцільні смуги міського розселення.</p>
<p>У США виділяють мегалополіси, в яких мешкає понад 1/2 населення 
країни: Приатлантичний, або «Бос-Ваш» (Бостон — Вашингтон) — 60 млн 
осіб, Приозерний, або «Чіпіттс» (Чикаго — Детройт — Пітсбург) — 40 млн 
осіб; Каліфорнійський, або «Сан-Сан» (Сан-Франциско — Сан-Дієго) — 25 
млн осіб; Східнофлоридський (Маямі — Вест-Палм-Біч) і Примексиканський 
(Х’юстон — Новий Орлеан). Два останніх мегалополіси перебувають на 
стадії формування, кількість мешканців у них становить близько 10 млн 
осіб.
У Японії утворився мегалополіс Токкай (Токіо — Нагоя — Осака) з 
кількістю населення понад 55 млн осіб (це близько половини населення 
країни).</p>

 <p align="center">
<img src="/images/g11b/g10-11_8_files/image010.jpg">
</p>
<p align="center"><strong>У центрі Токіо</strong></p>

<p>Рекордсменом за кількістю населення став мегалополіс Європейський — 
близько 100 млн осіб, або майже 1/4 населення Європи (без країн СНД). 
Європейський мегалополіс — це гігантське скупчення міст і міських 
агломерацій, що розташовані в багатьох країнах. Він бере початок у 
Манчестері (Великобританія) і закінчується в Мілані (Італія). Між цими 
містами він проходить через Бірмінгем і Лондон (Великобританія), 
агломерацію Ранстад (Амстердам — Гаага — Роттердам) у Нідерландах, 
Брюссель у Бельгії, агломерацію Лілль — Рубе — Туркен і Париж у Франції,
 Рурську область, Кельн, Франкфурт-на-Майні і Мангейм у Німеччині, 
Базель і Цюрих у Швейцарії. Через своєрідну форму (спочатку він 
тягнеться з північного заходу на південний схід, а потім повертає на 
південний захід) його назвали «Європейським бананом».</p>
<p>Для багатьох країн, що розвиваються, характерна <strong>хибна урбанізація </strong>(псевдо
 урбанізація), коли збільшення чисельності міського населення не 
супроводжується поширенням міського способу життя та культури, а 
формуються <strong>міські нетрі</strong>, без належного рівня благоустрою.</p>
<p>Незважаючи на процеси урбанізації близько половини жителів Землі мешкає в <strong>сільських поселеннях</strong>.
 Особливо висока частка сільського населення в Азії — 65 %, Африці — 70 
%. У Китаї та Індії, наприклад, частка сільського населення становить 
відповідно 70 і 73 %. Лідирують за цим показником країни Тропічної 
Африки (Руанда, Бурунді, Уганда) та Південної Азії (Бутан, Непал).</p>

 <p align="center">
<img src="/images/g11b/g10-11_8_files/image012.jpg">
</p>
<p align="center"><strong>Ринок на воді. Банґкок, Таїланд</strong></p>


<p>Залежно від природних умов та історичних традицій конкретної країни виділяють <strong>групову (сільську) та дисперсну, або розкидану</strong> (хутір, ферма), форми розселення.</p>
<p><strong>Групова форма</strong> розселення переважає в країнах Європи, Японії, Китаї, у більшості країн, що розвиваються.</p>
<p><strong>Дисперсна форма </strong>поширена у США, Канаді, Австралії — 
територіально великих країнах з незначною густотою населення й невеликою
 часткою сільських мешканців.
</p>
<p>Для територій з посушливим кліматом та гірських місцевостей (Північна
 Африка, північна частина Західної Африки, Південно-Західна й Центральна
 Азія) характерна <strong>кочова форма розселення</strong>. Кількість кочівників у світі становить 25-30 млн осіб.</p>
<p><strong>Механічний рух населення</strong>. Значний вплив на розміщення населення світу мають <strong>міграції (механічний рух населення)</strong>
 – переміщення людей  через кордони тих чи інших територій зі зміною 
місця проживання або на більш чи менш тривалий період. Міграції існували
 завжди, завдяки їм освоювались нові території.</p>
<p>Міграційні процеси у світі відбуваються під впливом різноманітних чинників. З огляду на це виокремлюють кілька груп міграцій.</p>
<p>За напрямком виділяють <strong>міграції зовнішні</strong> (з перетином державних кордонів), які поділяють на еміграцію (виїзд з країни) та <strong>імміграцію</strong> (в’їзд) і <strong>внутрішні </strong>(у межах країни). Кількість зовнішніх мігрантів досягає кількох десятків мільйонів на рік.</p>

<p align="center">
<img src="/images/g11b/g10-11_8_files/image014.jpg">
</p>
<p align="center"><strong>Зовнішні міграції</strong></p>
 


<p>За способом реалізації сьогодні переважають <strong>добровільні міграції</strong>, проте відомі численні приклади <strong>примусових</strong>, зокрема вивіз негрів-рабів з Африки до Америки. За способом організації можна їх розділити на <strong>організовані</strong>, що здійснюються за участю державних і громадських організацій на їх організаційно-економічній підтримці та <strong>неорганізовані </strong>– за кошти безпосередньо самих мігрантів без матеріальної й організаційної підтримки сторонніх.</p>
 

<p align="center">
<img src="/images/g11b/g10-11_8_files/image016.jpg">
</p>
<p align="center"><strong>Біженці</strong></p>



<p>Причини (мотиви) переїзду на нове місце проживання можуть бути найрізноманітніші. Наймасовіші з них – <strong>соціально-економічні</strong>, що виражають бажання людини знайти будь-яку або високооплачувану роботу</p>
<p>Це переїзд з країн, що розвиваються зі значними трудовими ресурсами, 
до розвинених країн, переїзд провідних науковців, інтелектуальної еліти 
до США, Японії, ФРН – «витік мізків». Емігранти становлять 23 % серед 
членів Національної академії наук США та 33 % серед лауреатів  
Нобелівської премії, які представляли США.</p>
<p><strong>Політичні</strong> міграції спричинені розпадом держав, репресіями, переслідуванням, вони можуть поєднуватись з <strong>воєнними</strong> – біженці покидають місця військових дій. Нерідко причинами пошуку нових місць мешкання є <strong>релігійні</strong>
 конфлікти, як-от між Індією та Пакистаном, Бангладеш, Ізраїлем і 
Палестиною. Інколи переселяються представники певної національності (<strong>національні міграції</strong>),
 через процеси репатріації, формування населення нової національної 
держави, наприклад, Ізраїлю тощо. Часто причинами міграцій є 
возз’єднання або розпад родини – <strong>родинно-побутові </strong>міграції.</p> 
<p>Однією з важливіших характеристик є <strong>тривалість міграцій. </strong>За тривалістю міграції поділяють на <strong>постійні й тимчасові</strong>. Тимчасові міграції зумовлені  трудовою діяльністю людей. Розрізняють три види тимчасових міграцій: <strong>сезонні </strong>(пов’язані з сільськогосподарською діяльністю – збором урожаю, перегоном худоби на нові пасовища), <strong>вахтові</strong> (пов’язані з видобутком природних ресурсів у несприятливих для постійного проживання районах), <strong>маятникові</strong> (поширені в агломераціях, коли вранці з передмістя люди приїжджають на роботу, а ввечері повертаються додому).</p>
<p>За даними статистики, на початку ХХІ ст. у світі налічувалося 25 млн 
біженців, з них 3/4 припадало на країни Азії та Африки, що розвиваються.</p>
<p>На початку ХХІ ст. потік міжнародних міграцій перевищував 150 млн 
осіб, щорічні темпи росту кількості мігрантів становлять 2,5 %. На 
сьогодні виділяють три основні райони, привабливі для мігрантів. Це 
передусім Північна Америка та Європейський Союз — понад 25 млн осіб 
мігрантів у кожному регіоні, далі — країни Перської затоки — 15 млн 
осіб. Питома вага іноземних робітників складає в Катарі – 85 %, ОАЕ – 90
 %. Основними «постачальниками» мігрантів виступають країни Південної 
(Індія, Пакистан, Бангладеш), Південно-Східної (Індонезія, Філіппіни, 
Таїланд, В’єтнам) і Південно-Західної (Туреччина, Іран, Ємен) Азії, 
Північної (Єгипет, Алжир, Марокко) і Тропічної (Сенегал, Камерун, Конго)
 Африки, Південної (Португалія, Греція, Іспанія) і Центрально-Східної 
(Сербія, Чорногорія, Хорватія, Боснія і Герцеговина) Європи та 
Латинської Америки (Мексика, Пуерто-Рико). Інтенсивними є також 
міграційні потоки між латиноамериканськими країнами. Значна частина 
робочої сили переміщується з Колумбії, Парагваю, Чилі, Сальвадору до 
Аргентини, Бразилії, Венесуели.</p> 
<p>Характер впливу міграційних потоків на демографічну ситуацію і 
трудові ресурси залежить від кількісного, так і якісного складу  
емігрантів (висококваліфіковані робітники, науковці чи вимушені 
мігранти, біженці, депортовані, війська, що виводяться з інших країн).</p>
<p>Вони здійснюють позитивний і негативний вплив на демографічні 
процеси. Внаслідок міграцій можуть змінюватися статевий, віковий склад 
населення, виникати правові та соціально-економічні проблеми, специфічні
 конфлікти між категоріями населення – релігійні, етнічні. 
</p>
