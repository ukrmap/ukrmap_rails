<p class="rvps2"><em>Карта </em><em>Корисні копалини</em> призначена для виявлення зв'язків геоструктур з комплексами корисних копалин, які є базою для видобувних галузей промисловості України. Мінерально-сировинна база України – одна з найбагатших у світі за номенклатурою корисних копалин (120 видів) – представлена паливними (вугілля, нафта, газ, горючі сланці, торф), металевими (залізо, марганець, нікель, титан, уран, хром, золото) та неметалевими (кам'яна сіль, каолін, вогнетривкі глини, цементна сировина, флюсові вапняки тощо) корисними копалинами. Такого обсягу достатньо для розвитку в країні галузей промисловості, зорієнтованих на використання власної сировини.</p> 
<p class="rvps2">Нині в Україні розвідано 94 види корисних копалин і розробляється 8000 родовищ. Особливе значення для економіки мають поклади марганцевої (75% запасів СНД), залізної (31%), титанової (40%) руд, кам'яного вугілля (25%), самородної сірки (80%), каоліну (60%), графіту (50%) та вогнетривких глин (35%). Основним вугільним басейном країни є Донецький (Донбас), запаси якого оцінюються в 109 млрд тонн.</p> 
<p class="rvps2">Незважаючи на розташування на території України двох нафтогазоносних провінцій і двох областей, видобуток нафти та газу не покриває потреб країни. Ці енергоносії імпортуються з Росії та Туркменістану. Проте, Причорноморсько-Кримська провінція є перспективною щодо відкриття нових родовищ нафти й газу, а інші потребують нових технологій видобутку.</p> 
<p class="rvps2">Криворізький залізорудний та Нікопольський марганцеворудний басейни є одними з найбільших у світі.</p> 
<p class="rvps2">Серед рудних покладів кольорових металів є унікальні родовища титанових руд у Житомирській і Дніпропетровській областях та розвідані нещодавно родовища золота в Закарпатті. За запасами ртутної руди (Микитівське родовище в Донбасі) наша країна – один із лідерів у світі. Одне з провідних місць у світі Україна посідає і за запасами нерудних корисних копалин:</p> 
<p class="rvps2"></p> 
<p class="rvps2">- родовища самородної сірки й озокериту (Передкарпаття) – найбільші у світі;</p> 
<p class="rvps2">- за запасами гранітів і лабрадоритів (Житомирщина) Україна поза конкуренцією в Європі.</p> 
<p class="rvps2"></p> 
<p class="rvps2">Є в нашій державі й родовища дорогоцінного та напівдорогоцінного каменю (берилу, аметисту, бурштину, яшми, гірського кришталю) в Криворіжжі, Приазов'ї, Криму і Закарпатті.</p> 
<p class="rvps2"></p> 
<p class="rvps2">Усі види мінеральної сировини складають потужну базу гірничо-видобувної промисловості.</p> 
<p class="rvps2">Видобуток найважливіших видів корисних копалин на 2006 рік становив:</p> 
<p class="rvps2"></p> 
<p class="rvps2">кам'яного вугілля – 61,7 млн т, нафти – 4,6 млн т,</p> 
<p class="rvps2">газу – 21,1 млрд куб. м, залізної руди – 74 млн т,</p> 
<p class="rvps2">марганцевої руди – 3,1 млн т, уранових руд – 800 т.</p> 
<p class="rvps2"></p> 
<p class="rvps2">Продукти видобутку забезпечують функціонування таких галузей господарства, як енергетика, чорна та кольорова металургія, промисловість хімічна, скляна, фарфоро-фаянсова індустрія та промисловість будівельних матеріалів. Мінеральні води та грязі використовуються як у сфері матеріального виробництва (промисловий розлив мінеральних вод), так і безпосередньо у сфері охорони здоров'я.</p> 
<p class="rvps2"></p> 
<p class="rvps2">Наявні ресурси деяких видів корисних копалин значно перевищують власні потреби економіки України.</p> 
