<p class="rvps2">Територію України відносять до числа екологічно неблагополучних регіонів світу. Карта <em>Геоекологічна ситуація</em> відображає екологічні проблеми країни. Людська діяльність суттєво вплинула на всі природні компоненти території України. Найбільшого впливу господарської діяльності зазнало атмосферене повітря – воно найбільш забруднене в промислових центрах країни. Головним джерелом забруднення є автомобільний транспорт, тому у великих містах кількість отруйних речовин у повітрі перевищує гранично допустимі концентрації в кілька разів. У Кривому Розі, Маріуполі, Дніпродзержинську, Дніпропетровську основним забруднювачем атмосфери є промисловість. Головними забруднювачами повітря є оксиди сірки та азоту (які при з'єднанні з парами води спричинюють <em>кислотні дощі</em><em>), а також чадний газ, важкі метали.</em></p> 
<p class="rvps2">Значних змін зазнали внутрішні води. Дніпро зарегульовано каскадом водосховищ, його течія уповільнилася, що призвело до зміни умов існування живих організмів. Річки України, як і ґрунти, дуже забруднені мінеральними добривами та отрутохімікатами. У результаті непродуманої меліорації відбувається вітрова та водна ерозія ґрунтів.</p> 
<p class="rvps2">Великої шкоди природному середовищу завдала катастрофа, що сталася 26 квітня 1986 р. на Чорнобильській атомній електростанції. Унаслідок радіоактивного забруднення великих площ для певних територій України виникла загроза довгострокового надходження радіонуклідів у ґрунти, поверхневі і ґрунтові води, тривалого опромінювання місцевого населення.</p> 
<p class="rvps2">Докорінні зміни всіх компонентів природи в Україні загострили вкрай такі глобальні екологічні проблеми: забруднення навколишнього середовища, скорочення придатних для господарського використання земель, виснаження мінеральних ресурсів, енергетичну проблему.</p> 
<p class="rvps2">Держава приділяє значну увагу організації природоохоронної справи. В Україні здійснюються заходи з охорони генофонду рослин і тварин, типових й унікальних ландшафтів, проводиться моніторинг навколишнього середовища.</p> 
