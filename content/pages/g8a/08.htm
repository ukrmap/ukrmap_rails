<p class="rvps2">Загальні риси земної поверхні визначаються особливостями <em>тектонічної будови</em>, відтвореної на відповідній карті. Територія України знаходиться в межах 3-х великих тектонічних структур, різних за віком і будовою:</p> 
<p class="rvps2">1)Східноєвропейської давньої (докембрійської) платформи;</p> 
<p class="rvps2">2)Скіфської молодої (епігерцинської) платформи;</p> 
<p class="rvps2">3)Cкладчастого поясу Карпат і Криму, що являє собою частину Альпійсько-Гімалайського поясу Євразії та утворився під час альпійської епохи горотворення в кайнозойську еру.</p> 
<p class="rvps2">Різним тектонічним структурам на місцевості відповідають певні форми рельєфу. Геоструктурною віссю всієї України є Український щит – кристалічний масив, якому відповідають Придніпровська і Приазовська височини. На захід від кристалічного щита розташована Волино-Подільська плита – геоструктура, якій відповідають Волинська і Подільська височини. На схід і південь від Українського щита лежать Дніпровсько-Донецька і Причорноморська западини. Двом останнім відповідають Придніпровська і Причорноморська низовини.</p> 
