<p class="rvps2">Береги України омивають Чорне та Азовське моря. Площа Чорного моря 422 тис. км<sup>2</sup>. Більша його частина знаходиться в субтропічному поясі. Середня глибина – 1271 м, максимальна – 2245 м. На глибинах більше 100-120 м води насичені сірководнем, що негативно впливає на органічне життя. У Чорному морі нараховують понад 660 видів рослин і 2000 видів тварин, які живуть переважно в аеробній (насиченій киснем) зоні. Щорічно море дає до 300 тис. тонн біологічних ресурсів. Екологічні проблеми Чорного моря:</p> 
<p class="rvps2"><em>&#8226;</em> надмірне надходження промислових, побутових і сільськогосподарських забруднень, що призводить до нагромадження мертвої органічної речовини і збільшення вмісту сірководню;</p> 
<p class="rvps2"><em>&#8226;</em> зменшення вільного кисню в морській воді, через що <em>цвіте</em> вода, гинуть риба, молюски, водорості в лиманах;</p> 
<p class="rvps2"><em>&#8226;</em> зменшення обсягів вилову чорноморської кефалі, скумбрії, ставриди, що призводить до економічних збитків;</p> 
<p class="rvps2"><em>&#8226;</em> катастрофічне розмноження медузи.</p> 
<p class="rvps2">Площа Азовського моря – 39 тис. км<sup>2</sup>. Воно знаходиться в помірному поясі. Середня глибина 4-7 м, максимальна – 15. Рослинний і тваринний світ високопродуктивні, зокрема налічується 79 видів риб. Проблеми Азовського моря пов'язані з діяльністю людини:</p> 
<p class="rvps2"><em>&#8226;</em> підвищення солоності води через скорочення річкового стоку головних річок (будівництво водоймищ, збільшення забору води на господарські потреби);</p> 
<p class="rvps2"><em>&#8226;</em> зниження рівня води;</p> 
<p class="rvps2"><em>&#8226;</em> зниження біологічної продуктивності.</p> 
