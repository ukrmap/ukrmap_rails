<p class="rvps2"><em>Рослинний світ</em> України відрізняється різноманітністю видового складу. Із 300-350 тис. видів вищих рослин планети в Україні нараховується 25 тис. Це кілька десятків видів дерев, кілька сотень видів чагарників, майже тисяча видів однолітніх трав. Особливе значення мають ендемічні, рідкісні й зникаючі види рослин (понад 1000), які занесено до <em>Червоної Книги України</em>. Природна рослинність збереглася лише на 25% території України. Господарська діяльність населення призвела до істотних змін рослинного покриву, особливо в лісостеповій і степовій зонах, де землі активно використовувалися як сільськогосподарські угіддя.</p> 
<p class="rvps2"><em>На карті </em><em>Рослинність</em> відображено типи рослинних угруповань, які виділяють у межах України: ліси, степи, луки, болота. На рівнинах простежується широтна зональність з півночі на південь: змішані дубово-соснові ліси – діброви – лучні степи – різнотравно-типчаково-ковилові степи – злаково-полинові степи. У горах рослинні угруповання змінюються з висотою (висотна поясність). Так, передгірний лісостеп змінюється лісами – від широколистих до хвойних, які вище переходять у субальпійський пояс полонин (у Карпатах) і яйл (у Кримських горах).</p> 
<p class="rvps2"></p> 
<p class="rvps2"></p> 
