<p class="rvps2">Карта – це одна з моделей дійсності, тому залежно від того, що потрібно змоделювати в конкретному випадку, створюють різні види карт.</p> 
<p class="rvps2">За обсягом території виділяють карти світу (зображують усю земну поверхню), півкуль, материків та їхніх частин, карти держав тощо.</p> 
<p class="rvps2">За масштабом є карти <em>дрібномасштабні</em> (до 1:1 000 000), <em>середньомасштабні</em> (від 1:1 000 000 до 1:200 000), <em>великомасштабні</em> (від 1:200 000).</p> 
<p class="rvps2">За змістом карти можуть бути <em>загальногеографічними</em> та <em>тематичними</em>. Тематичні карти поділяються на дві групи: <em>фізико-географічні</em> й <em>економіко-географічні</em>. На загальногеографічних картах головним елементом є земна поверхня з розміщеними на ній об'єктами. Топографічні карти – група великомасштабних загальногеографічних карт, до яких входять власне топографічні карти (масштабів 1:200 000 і крупніше) та оглядово-топографічні (масштабів від 1:200 000 до 1:1 000 000). Топографічні карти, що є джерелом різноманітних відомостей про місцевість, використовуються для точних вимірювань і розрахунків, створення спеціальних карт (геологічних, ґрунтів та ін.), а також для безпосереднього орієнтування на місцевості. На фрагменті аркуша топографічної карти масштабу 1:25 000 показано й охарактеризовано опорні геодезичні пункти, населені пункти, споруди, окремі будівлі та місцеві предмети, залізниці й автодороги, лінії дротової передачі, адміністративні межі, рельєф місцевості, гідрографічну мережу, рослинність, ґрунти. Перелік основних об'єктів, що зображуються на топографічних картах, подано в умовних знаках для топографічних карт масштабу 1:25 000.</p> 
