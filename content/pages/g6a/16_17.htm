<p class=rvps2>Географічні карти дають нам можливість наочно відобразити розташування об'єктів, визначати їх географічні координати, абсолютні та відносні висоти, а також відстань між ними.</p>
<p class=rvps2>Для визначення координат використовують градусну сітку. Якщо об'єкт, розташований на лініях градусної сітки, то його координати визначити просто. Так, наприклад, широта міста Харкова становить 50° пн. ш., а довгота міста Миколаєва складає 32° с. д. Якщо об'єкт розташований поза лініями градусної сітки, то його координати визначають за допомогою інтерполяції – співставленням відстані до найближчих паралелей та меридіанів. Наприклад, місто Івано-Франківськ розташоване приблизно на однаковій відстані між паралелями 48° та 50° пн. ш. Отже його широта становить 49° пн. ш. Довгота міста Дніпропетровська 35° с. д., оскільки відстань на карті від міста до меридіанів 34° та 36° с. д. приблизно однакова.</p>
<p class=rvps2>Як відомо, для визначення відстані між об'єктами використовують масштаб. Однак відстань можна визначити і за допомогою градусної сітки. Знаючи різницю широт, чи то довгот об'єктів в градусах, легко визначити відстань між ними, помноживши цю різницю на відстань у кілометрах, яка міститься в 1 градусі відповідної паралелі або меридіана. Наприклад: різниця довгот між містами Львів та Харків приблизно складає 12°. На паралелі з широтою 50° пн. ш., біля якої розташовані обидва міста, 1 градус відповідає 71,7 км (ці значення підписано на паралелях біля східної рамки карти). Шляхом нескладних розрахунків обчислюємо, що відстань між Львовом та Харковом приблизно становить 860 км. Різниця широт між містами Київ та Одеса приблизно складає 4° (50,5° пн. ш. – широта Києва, мінус 46,5° пн. ш. – широта Одеси). Як відомо, 1 градус по меридіану відповідає приблизно 111,3 км, тому відстань між Києвом та Одесою становить близько 450 км.</p>
<p class=rvps2>Фізична карта дає можливість визначати висоти показаних на ній об'єктів. Абсолютні висоти багатьох об'єктів позначені на карті цифрами чорного кольору, а глибини морів – синього. Аналізуючи фізичну карту України, визначаємо, що найвища вершина в нашій державі – гора Говерла має висоту 2061 м над рівнем моря, а найвища вершина Кримських гір – гора Роман-Кош – висоту 1545 м. Але для того, щоб визначити абсолютну висоту будь-якої місцевості, необхідно кольори, якими відображено рельєф, співставити зі шкалою висот та глибин. Наприклад, на даній карті околиці Києва пофарбовані кольорами, які відповідають висотам від 50 м до 200 м, Херсон та Запоріжжя – до 50 м, Тернопіль та Хмельницький – від 300 м до 500 м.</p>
