<p class=rvps2>На думку вчених, Земля як планета виникла близько 4,5 млрд років тому. Однак довгий час, майже мільярд років, вона залишалася мертвою. Живі істоти містять у собі білки, тому життя могло зародитися лише тоді, коли склалися умови, за яких білок не руйнувався. Такі умови сформувалися на морському мілководді внаслідок простих фізико-хімічних процесів, близько 3,5 млрд років тому. Перші живі організми відрізнялися граничною простотою будови. Вони ще не поділялися на рослин і тварин і живилися виключно органічною речовиною. Лише згодом, у процесі еволюції, деякі організми набули здатності поглинати сонячну енергію, переробляти вуглекислий газ на вуглеводи і будувати органічні речовини у своєму тілі, при цьому виділяючи кисень. Цей процес називається фотосинтезом, без нього подальший розвиток життя на Землі був би неможливим. Поступово живі організми вдосконалювались і 450 млн років тому деякі з них вийшли на суходіл, внаслідок чого утворилася цілісна оболонка існування живої матерії на планеті – біосфера. Організми, що впливали на середовище поступово пристосовувалися до його змін. Одні групи рослин і тварин змінювалися іншими. Біосфера, живі організми, що складають її, зробили можливою появу людини.</p>
<p class=rvps2>Біосфера – дуже тонка і вразлива оболонка. Вона проникає на 11 тис. м вглиб океану, на декілька сотень метрів у земну кору та не виходить за озоновий шар в атмосфері. Таким чином біосфера розміщується у нижній частині атмосфери, усій гідросфері та верхній частині літосфери. У цьому просторі живуть, розвиваються і відтворюються, постійно змінюючись, понад 2 млн. видів живих організмів, які об'єднуються в чотири царства живої природи: рослини (близько 500 тис. видів), тварини (1,5 млн видів), гриби (понад 100 тис. видів) та мікроорганізми.</p>
<p class=rvps2>До появи життя на Землі її єдину оболонку складали літосфера, гідросфера та атмосфера. За час свого існування біосфера суттєво вплинула на зміну газового балансу атмосфери, сольовий склад гідросфери та утворення з материнської породи (верхнього шару літосфери) ґрунтів. Завдяки живим організмам стало можливим існування географічної оболонки, яка охоплює простір, доступний живим організмам. Межі географічної оболонки повністю збігаються з межами біосфери. Незважаючи на цілісність географічної оболонки, природні умови в ній є досить різноманітними. Географічну оболонку можна поділити на досить однорідні за природними умовами території – природні комплекси.</p>
<p class=rvps2>Розрізняють зональні та азональні природні комплекси. Найбільшими зональними природними комплексами є географічні пояси, що найчастіше простягаються в широтному напрямі від екватора до полюсів. Позаяк клімат є головним чинником формування географічних поясів, їх кількість і назви відповідають поясам кліматичним. Однак через те, що крім клімату визначальними характеристиками географічних поясів є ще й ґрунтово-рослинний покрив, внутрішні води, рельєф, межі географічних і кліматичних поясів не завжди збігаються. У той же час кожному географічному поясові притаманні однакові температурні умови та циркуляція атмосфери.</p>
<p class=rvps2>Меншим за розміром природним комплексом, який характеризується подібністю температурних умов, зволоженості, ґрунтів, рослинності та тваринного світу є природна зона. Оскільки основні характеристики природних умов природної зони суттєво залежать від надходження сонячної енергії та, в кінцевому рахунку, від кліматичних умов, то природні зони змінюються від екватора до полюсів. Однак, подібно до кліматичних умов, природні зони не розподіляються ідеально до географічної широти місцевості: на їх розміщення суттєво впливають і ряд інших факторів, серед яких важливе значення відіграє рельєф місцевості. Для високогірних районів характерна висотна поясність – зміна природних комплексів у залежності від висоти місцевості.</p>
<p class=rvps2>Природні зони змінюються в певній послідовності. Біля полюсів, де цілий рік зберігаються низькі температури, сформувалися зони полярних пустель. Розвиток рослинності тут унеможливлений і тваринам доводиться живитися мохами, лишайниками та тваринами, що мешкають у холодних водах приполярних частин океанів.</p>
<p class=rvps2>Південніше зони арктичних пустель лежить зона тундри.</p>
<p class=rvps2>Вона займає величезні простори, вкриті болотами на поверхні вічної мерзлоти. Із рослин з'являються карликові дерева, але основною ознакою тундри є її безлісся. Взимку тундра перетворюється на снігову пустелю. Поступово на південь тундра переходить у лісотундру.</p>
<img border=0 width=56 height=56 alt="" hspace="10" vspace="10" src="/images/g6a/24_25.files/img1.png" align="right" />
<p class=rvps2>Ще ближче до екватора простягається зона лісів.</p>
<p class=rvps2>Значна кількість опадів, більш високі температури повітря сприяють розвитку деревної рослинності. Тут зростають хвойні (ялина, модрина), а південніше і широколисті (береза, осика) породи дерев. Мішані ліси займають північну частину України.</p>
<p class=rvps2>Південніше зони лісів вузькою смугою простяглася зона лісостепів та степів. Улітку клімат тут сухий і жаркий. Узимку випадає мало снігу. Рослинність переважно трав'яниста, оскільки для розвитку дерев недостатньо вологи. Нині степи практично повністю розорані, оскільки в цій зоні утворились одні з найродючіших ґрунтів – чорноземи.</p>
<p class=rvps2>У тропічних широтах розкинулися обширі зони напівпустель та пустель. Клімат тут є найпосушливішим і найжаркішим. Іноді влітку температура сягає +50°С. Рослинний покрив, через недостачу вологи дуже бідний, або взагалі відсутній. Від пекучих променів сонця невеликі тварини ховаються глибоко в норах.</p>
<p class=rvps2>Чим ближче до екватора, тим більше дощів. Переважно вони випадають улітку. Це сприяє зростанню високих трав, наявність яких є характерною для зони саван та рідколісся. Дерева зростають поодиноко, або окремими невеликими групами. В сухий сезон трави засихають, а дерева скидають листя. Наявність буйної трав'яної рослинності сприяє мешканню багатьох видів великих тварин.</p>
<p class=rvps2>По обидва боки від екватора сформувалася зона вологих лісів. Клімат тут вологий і жаркий. Рослинний світ дуже різноманітний, утворює практично непрохідні хащі. Багатим та різноманітним є і тваринний світ. Екваторіальні ліси часто називають легенями нашої планети, оскільки вони виділяють велику кількість кисню. Це викликає необхідність збереження екваторіальних лісів у первозданному вигляді.</p>
