<p class=rvps2>Кліматичні пояси – це широтні смуги, кожна з яких має порівняно однорідний клімат, що визначається кількістю сонячної радіації та переважаючими повітряними масами. Розрізняють основні і перехідні кліматичні пояси.</p>
<p class=rvps2>Для основних кліматичних поясів (екваторіальний, тропічні, помірні, арктичний і антарктичний) притаманне панування впродовж року одного із зональних типів повітряних мас. Перехідні пояси (або субпояси) характеризуються сезонним домінуванням різних повітряних мас, що надходять із сусідніх основних поясів.</p>
<p class=rvps2>Залежно від сукупності кліматичних показників (середньорічна температура повітря, річна амплітуда температур, кількість і режим випадання опадів, пануючі вітри) розрізняють типи клімату. Крім того, внаслідок значних відмінностей у кліматі морських і континентальних територій у межах одного кліматичного поясу розрізняють різновиди головного типу клімату – кліматичні області (пустельного і вологого – тропічного клімату, континентального, середземноморського, мусонного, з рівномірним зволоженням – субтропічного клімату, континентального, помірно континентального, морського, мусонного – помірного клімату).</p>
<p class=rvps2>На карті представлені кліматичні пояси та області з характеристиками їх основних умов: сонячної радіації, переважаючих повітряних мас, сезонних коливань температур.</p>
<p class=rvps2>Клімат є одним із основних чинників розселення живих організмів по планеті. Найбільш заселеними є сприятливі для розвитку життя екваторіальний та субекваторіальний пояси. Території ж із надзвичайно суворими кліматичними умовами найменше освоєні живими організмами.</p>
