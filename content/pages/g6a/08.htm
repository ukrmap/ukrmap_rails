<p class=rvps2>Виходячи з порівняння різних зображень місцевості (малюнки, фотознімки, плани, карти та ін.), можна зробити висновок, що всі вони є зменшеним зображенням цієї місцевості. Однак усі перелічені зображення суттєво відрізняються між собою. На відміну від знімків, на планах та картах дрібні та несуттєві деталі не зображують, до того ж об'єкти місцевості передають за допомогою умовних знаків. Таким чином, план місцевості – це зменшене, узагальнене, виконане за допомогою умовних знаків зображення невеликої ділянки земної поверхні, кривизною якої можна нехтувати. Географічна ж карта зображує значно більші ділянки і навіть усю поверхню Землі. Відтак, при цьому виникає необхідність враховувати, що Земля має кулясту форму. Тому при зображенні кулястої земної поверхні на карті, яка є площиною, деякі ділянки доводиться подавати дещо спотвореними (трохи стиснутими, або розтягнутими). Як саме картографам вдається це робити, ви дізнаєтесь при подальшому вивченні географії.</p>
