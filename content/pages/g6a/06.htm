<p class=rvps2>Слово ''глобус'' у перекладі з латинської означає ''куля''. Глобус є моделлю, тобто зменшеною в багато разів, копією Землі, тому він в загальних рисах зберігає її форму. На глобусі усі материки, океани, моря показані у повній відповідності до їх положення на земній кулі, масштаб залишається однаковим на всій поверхні глобуса, а спотворення є мінімальними у порівнянні з картою. Відстань на глобусі можна виміряти ниткою, або гнучкою лінійкою, потім за допомогою масштабу визначити реальну відстань на місцевості між об'єктами.</p>
<img border=0 width=56 height=56 alt="" hspace="10" vspace="10" src="/images/g6a/06.files/img1.png" align="right" />
<p class=rvps2>Якщо глобус найточніше передає форму нашої планети, то чи враховує він її сплюснутість, адже відомо, що Земля не є ідеальною кулею? Відповідь на це запитання можна знайти, взявши досить великий глобус, діаметр якого складає понад 60 см (масштаб 1:20 000 000). Різниця між полярним і екваторіальним радіусами буде виражатися у тисячних долях міліметра. Зрозуміло, що така сплюснутість в масштабі глобуса буде непомітною і ніяк не вплине на точність зображення материків та океанів. Рельєф земної поверхні в такому масштабі також не буде помітним, оскільки навіть найвища вершина світу – гора Джомолунґма (Еверест), виглядатиме як піщинка, висотою близько 0,5 мм. Ось чому Земля виглядає з космосу як ідеальна куля.</p>
<p class=rvps2>Для точного нанесення об'єктів на глобус чи карту використовують систему ліній – меридіанів та паралелей. Перетинаючись між собою ці лінії утворюють сітку. Оскільки меридіани та паралелі проводять через певну кількість градусів, то утворена ними сітка дістала назву градусної.</p>
