<p class=rvps2>Умовні знаки, які використовуються для зображення географічних об'єктів на плані місцевості, можна розділити на 4 окремі групи: контурні, лінійні, значкові та пояснювальні.</p>
<p class=rvps2>Контурні умовні знаки передають дійсну форму та розміри об'єкта в масштабі плану, вони складаються з контура, виконаного кольором, або штриховкою (ліс, сад, город, болото, піски, озеро, широка річка, водосховище тощо).</p>
<p class=rvps2>Лінійні умовні знаки на плані використовують для зображення лінійних об'єктів (дороги, стежки, струмки, лінії електропередачі та зв'язку тощо). Довжину таких об'єктів та їх розміщення показано в масштабі, а ширина – як правило, є дещо збільшеною.</p>
<p class=rvps2>Значкові умовні знаки іноді ще називають позамасштабними, через те що вони застосовуються тоді, коли форма об'єкта, через свій малий розмір, не може бути відображена в масштабі. У таких випадках використовують значки, що мають нагадувати реальні об'єкти (вітряк, водяний млин, джерело, поодинокі хвойне та листяне дерево, силосна башта тощо).</p>
<p class=rvps2>Пояснювальні умовні знаки застосовують для передачі важливої додаткової інформації про об'єкти місцевості. Перш за все це назви населених пунктів, річок, озер, струмків, островів. Зустрічаються на планах і скорочені назви об'єктів (шк. – школа, ст. – станція, лісн. – будинок лісника та ін.), або просто заголовні літери (П. – піщане дно, Д. – дерев'яний міст, К. – криниця). До пояснювальних знаків також відносяться цифри, які характеризують різні об'єкти місцевості (висоту пагорбів, ширину та глибину річок, швидкість їх течії, характеристики мостів, висоту та товщину дерев у лісі тощо).</p>
