<p class=rvps2>Для зображення місцевості на плані застосовується масштаб. Масштаб – це ступінь зменшення реальних об'єктів. Наприклад, модель літака, виконана в масштабі 1:100, буде у 100 разів меншою за сам літак. Масштаб плану чи карти показує, у скільки разів відстань на плані чи карті буде меншою за відповідну відстань на місцевості.</p>
<p class=rvps2>Як правило, масштаб указують під нижньою рамкою плану чи карти. Один і той же масштаб можна виразити по-різному. Числовим (або чисельним) називають масштаб, поданий у вигляді дробового числа, чисельник якого одиниця, а знаменник – число, яке вказує, у скільки разів зменшено зображення. Наприклад: на карті масштабу 1:10 000 усі об'єкти місцевості зменшено в 10 000 разів, тобто 1 см на карті відповідає 10 000 см на місцевості. Відстань на місцевості прийнято виражати в метрах або кілометрах, тому зручніше сказати, що на даній карті в 1 см 100 м. Саме для зручності на картах, крім числового, підписують ще й іменований масштаб – словесне пояснення того, скільком метрам, або кілометрам місцевості відповідає 1 см плану чи карти. Щоб перевести числовий масштаб в іменований необхідно знаменник числового масштабу скоротити (закреслити декілька нулів). Відтак, якщо ми хочемо словами пояснити, скільки метрів місцевості містить 1 см карти, то знаменник числового масштабу скорочуємо на 100 (закреслюємо 2 нулі), якщо ж відстань на місцевості необхідно виразити в км, то знаменник числового масштабу скорочуємо на 10 000 (закреслюємо 5 нулів). Наприклад: 1:25 000 (в 1 см 250 м), 1:100 000 (в 1 см 1 км), 1:3 000 000 (в 1 см 30 км). Для спрощення вимірювання відстаней на карті іноді застосовують лінійний масштаб. Він є прямою лінією, поділеною на рівні частини, зазвичай, сантиметри. Одну або дві поділки зліва від нуля ділять на дрібніші для одержання більш точних результатів вимірів. Поділки оцифровують відповідно до масштабу. Для визначення відстані використовують циркуль-вимірник, приклавши його ніжки спочатку до країв необхідного відрізка на карті, а потім до лінійного масштабу.</p>
<p class=rvps2>Чим більше зменшення ми застосовуємо при зображенні території, тим більшу ділянку місцевості, але з меншою детальністю можна зобразити. Інакше кажучи, чим більший знаменник масштабу, тим дрібнішими виглядатимуть об'єкти на карті. Плани та карти, на яких зображені невеликі ділянки, як правило, є великомасштабними. Згідно з усталеною класифікацією до великомасштабних відносять плани та карти, 1 см яких відповідає до 2 км місцевості (до 1:200 000). Карти, в 1 см яких вміщено від 2 до 10 км місцевості (до 1:1000 000), відносять до середньомасштабних. А карти, на яких в 1 см міститься понад 10 км місцевості, називають дрібномасштабними, наприклад, карта півкуль масштабу 1:90 000 000 (в 1 см 900 км), карта України масштабу 1:3 500 000 (в 1 см 35 км).</p>
