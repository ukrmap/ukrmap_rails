<p class="rvps2">Після революційних подій 1917-1923 рр. політичне становище на континенті стабілізувалося. Було подолано повоєнну економічну кризу, в деяких країнах почалося стрімке економічне зростання, встановилися кордони, окреслені новими мирними договрами. До влади прийшли нові політичні сили.</p> 
<p class="rvps2">Першими до спокійного життя повернулися країни Північної та Західної Європи. Тут, після проведених реформ, зміцніли демократичні інститути влади, економічний розвиток держав вийшов на новий рівень. До початку 30-х років ці держави прожили без значних потрясінь, якщо не враховувати потужний шахтарський страйк, що охопив Англію в 1926 р.</p> 
<p class="rvps2">Значно складніші процеси відбувались у країнах Східної та Південної Європи. На цих теренах розгорнулася гостра боротьба між лівими та правими рухами, що завершилася не на користь демократії. Так в Угорщині встановилася диктатура Хорті, в Іспанії – Прімо де Рівери, в Болгарії – Цанкова. В Італії розпочалася швидка фашизація країни та зміцнення влади Муссоліні, який поставив собі за мету повернути країні велич Римської імперії.</p> 
<p class="rvps2">У середині 20-х років <a href="index.php?id=1334&lang=uk#avtoritarizm">авторитарні</a> режими прийшли до влади в Албанії (Зогу), в результаті кризи парламентських республік: у Португалії (Салазар), Польщі (Пілсудський) та Литві (Сметона). Натомість у Греції внаслідок воєнного перевороту в 1924 р. було повалено монархію. Адже провину за поразку у війні з Туреччиною громадськість покладала на короля.</p> 
<p class="rvps2">У 1929 р. в результаті загострення національної проблеми в Королівстві СХС король Александр встановив королівську диктатуру, а державу перейменував на Югославію.</p> 
<p class="rvps2">Острівцями стабільності в цьому регіоні залишались Австрія та Чехо-Словаччина. Остання у 20-30-ті роки була зразком демократичного розвитку.</p> 
<p class="rvps2">Авторитарні режими, що встановилися в країнах Європи в 20-ті роки, зберігали ознаки демократизму (діяли представницькі органи влади, не було масових репресій, існувала видимість багатопартійності, економіка стабільно йшла вгору).</p> 
<p class="rvps2">У 1924-1932 рр. Європа не знала і збройних конфліктів, за винятком незначного прикордонного інциденту між Грецією та Болгарією в 1925 р.</p> 
<p class="rvps2"></p> 
<p class="rvps2">Важливим чинником стабілізації міжнародних відносин у Європі стала хвиля дипломатичного визнанння СРСР (1924 р.). Проте відносини між Заходом і СРСР були нерівноправними. Радянський Союз намагались усунути від вирішення європейських справ, ізолювати, створивши з країн, що мали з ним спільний кордон, „санітарну зону”. Це спричиняло недовіру й іноді призводило до загострення стосунків. Так, у 1927 р. Англія розірвала дипломатичні відносини з СРСР, що мало не призвело до збройного конфлікту.</p> 
<p class="rvps2">Щоб розірвати утворений у 1922 р. радянсько-німецький союз, країни Заходу пішли на поступки Німеччині. У 1924 р. вони прийняли план Дауеса, що полегшив для неї виплату репарацій. У 1925 р. з Руру були виведені франко-бельгійські війська. Того ж року на Локарнській конференції уклали Рейнський гарантійний пакт, що закріплював непорушність кордону між Францією, Бельгією та Німеччиною. У 1926 р. Німеччина стала членом Ліги Націй. А в 1929 р. за планом Юнга їй значно зменшили репараційні виплати.</p> 
<p class="rvps2">У 20-х рр. було здійснено значний поступ у розвитку міжнародного права. Вперше на світовому рівні обговорювалася проблема роззброєння. Щоправда, вона була приречена на невдачу, оскільки Версальсько-Вашинґтонська система встановила нерівність в озброєнні, тому всі переговори фактично спрямовувалися на закріплення такого становища.</p> 
<p class="rvps2">Проте в 1925 р. було підписано Женевську конвенцію про заборону використання хімічної зброї, від якої в роки Першої світової війни постраждало близько 1 млн людей. Також було підписано конвенції про заборону використання варварських систем зброї (розривні кулі тощо) та про права військовополонених. Єдиною європейською державою, що не підписала цих конвенцій, був Радянський Союз.</p> 
<p class="rvps2">З ініціативи міністра закордонних справ Франції Бріана і державного секретаря США Келлога в Парижі 27 серпня 1928 р. 15 держав підписали пакт Бріана—Келлога, що передбачав відмову від війни як засобу вирішенння міждержавних суперечок.</p> 
<p class="rvps2">Згодом до цього пакту приєдналися майже всі європейські держави, в тому числі СРСР.</p> 
<p class="rvps2">У вересні 1929 р. Бріан виступив у Лізі Націй із новою політичною ініциативою. Він запропонував створити Єдину Європу («пан-Європу»), тобто об`єднати провідні європейські держави, встановивши між ними “дещо на зразок федеративних зв`язків”. Наступного року Бріан запропонував конкретний план створення “Європейського федеративного союзу”, згідно з яким європейські країни (крім Туреччини і СРСР) мали поступово ліквідувати митні кордони з метою створення “спільного ринку” і закріпити гарантії миру, прийняті в Локарно. Проект “батька Європи” (таке прізвисько згодом отримав Бріан) критично зустріли Англія, Італія, США та інші держави. Навіть Німеччина, на підтримку якої розраховував Бріан, зажадала попереднього політичного врегулювання в Європі, тобто повної ліквідації Версальської системи. Таким чином, ідея єдиної Європи не знайшла на той час підтримки.</p> 
<p class="rvps2">Наприкінці 20-х років економічна криза, що вразила США, швидко перекинулась і на Європу, що порушило стабільність на континенті. Першою постраждала Німеччина, що знаходилась у фінансовій залежності від США. Далі криза поширилась і на інші країни Європи, в останню чергу торкнувшись Франції.</p> 
<p class="rvps2">Кожна ідеологічна сила пропонувала свої рецепти подолання кризи. Поволі почав зростати авторитет крайніх сил – комуністів і фашистів, які виступали за радикальний переустрій Європи.</p> 
<p class="rvps2">Важливою подією початку 30-х років у Європі стала революція в Іспанії. Тут безкровно було повалено монархію і до влади доступилися демократи. Проте революційний табір виявився розрізненим. Сподівання населенння на кардинальні зміни на краще виявилися невиправданими. З кожним роком у країні наростала політична боротьба, що зрештою призвела до громадянської війни 1936-1939 рр.</p> 
