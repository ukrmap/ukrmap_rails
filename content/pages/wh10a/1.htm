<p class="rvps2">На початку ХХ ст. відносини між воєнно-політичними блоками провідних держав світу – Троїстим союзом (утворений у 1882 р.) і Антантою (1907 р.) небезпечно загострилися. Обидва блоки переслідували загарбницькі цілі і прагнули світового панування. Кінець ХІХ – початок ХХ ст. пройшов у шаленій гонитві озброєнь і створенні багатотисячних армій. Воєнні витрати перевищували половину державних видатків.</p> 
<p class="rvps2">Ініціаторами розв’язання війни виступили правлячі кола Німеччини та Австро-Угорщини, хоча й інші країни переслідували конкретні загарбницькі цілі.</p> 
<p class="rvps2">Німецька імперія прагнула до світового панування. В її плани входило загарбання великих територій у Європі, в тому числі України й Прибалтики, заморських володінь Англії, Франції, Бельгії, зміцнення позицій у Туреччині та на Близькому Сході. Австро-Угорщина сподівалася підкорити Сербію, Болгарію й Чорногорію, заволодіти нафтовими родовищами Румунії, панувати на Чорному, Адріатичному та Егейському морях. Туреччина звертала свої погляди на Балканський півострів, Крим, Закавказзя, Іран.</p> 
<p class="rvps2">У свою чергу, Англія претендувала на німецькі колонії, турецькі володіння в Месопотамії та Палестині, домагалася посилення впливу на Близькому Сході та в Середземномор’ї. В інтересах Англії було підірвати економічну могутність Німеччини, її зростаючу роль у світовій торгівлі. Франція мала намір повернути Ельзас і Східну Лотарингію, відібрані в неї Німеччиною у 1871 р., захопити багатий вугіллям Саарський басейн та частину Рейнської області Німеччини, заволодіти турецькою Сирією. Економічно послабити Німеччину воліла й Росія. До того ж російський царат переслідував стратегічні завдання — встановити контроль над чорноморськими протоками Босфор і Дарданелли, покінчити з німецьким та австрійським впливом у Туреччині й на Балканах, а головне – поширити свій вплив на всі слов'янські країни.</p> 
<p class="rvps2">Найбільше вагалась у визначенні своїх домагань Італія. Будучи союзником Німеччини й Австро-Угорщини, Італія все-таки прораховувала, де на неї чекає більша вигода. З початком війни вона вела тривалі переговори з обома воюючими сторонами; врешті-решт, країни Антанти пообіцяли їй більші територіальні надбання. Англія готова була надати велику позику. Це згодом спричинило перехід Італіі на бік противників Німеччини.</p> 
<p class="rvps2">Отже, війна, що насувалася, мала загарбницький характер із боку держав обох блоків.</p> 
<p class="rvps2">Приводом до початку Першої світової війни став австро-сербський конфлікт. 28 червня 1914 р. сербський націоналіст Гаврило Принцип, член таємної організації "Млада Босна", яка боролася за об'єднання всіх південнослов'янських народів, убив у боснійському місті Сараєво спадкоємця австрійського та угорського престолів Франца-Фердинанда. Ерцгерцог був головнокомандувачем армії Австро-Угорщини та прибув до Боснії на військові маневри.</p> 
<p class="rvps2">23 липня Австро-Угорщина передала урядові Сербії ультиматум, який порушував суверенітет останньої. В разі ухилення Сербії від виконання вимог їй погрожували розривом дипломатичних відносин і війною. Великі держави зайняли вичікувальну позицію. В установлений термін Сербія оголосила про свою згоду прийняти умови ультиматуму. Виняток становив пункт, де йшлося про участь австрійської поліції у проведенні слідства на території Сербії. Цього вистачило, щоб погрози було здійснено. Наприкінці липня австро-угорські війська вторглися на територію Сербії. Розпочалось артилерійське бомбардування Белграда.</p> 
