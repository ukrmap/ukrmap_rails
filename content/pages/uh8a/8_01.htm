<h1> ЛЮБЛІНСЬКА УНІЯ. ПОЧАТОК ПОЛЬСЬКОГО ПАНУВАННЯ НА УКРАЇНСЬКИХ ЗЕМЛЯХ</h1> 
<p style="text-align: center"><b> ЗАСАДНИЧІ ТЕЗИ </b></p> 
<ul> 
<li> Українська шляхта XIV-XVI&nbsp;ст. - місток між двома періодами українського державотворення - княжим та козацьким.</li> 
<li> Василь-Костянтин острозький - український князь, &quot;некоронований король Русі-України&quot;, захисник православ’я.</li> 
<li> Люблінська унія - міждержавна угода про об'єднання Польського королівства і Великого князівства Литовського в єдину державу - Річ Посполиту.</li> 
<li> Зовні Люблінська унія не суперечила тогочасним законам та була ніби добровільним рішенням представників українських земель, насправді ж за сутністю це був акт загарбання Польщею українських земель.</li> 
<li> Люблінська унія, з одного боку, сприяла посиленню польської експансії на українські землі, руйнівного наступу католицизму, наростанню соціальної напруженості, ополяченню тогочасної української еліти, з іншого - спричинила могутній спалах національно-визвольного та культурно-освітнього руху.</li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b> 1558-1583&nbsp;рр.</b></p> </td> 
<td valign=top align="justify" width="828"> 
<p> Лівонська війна. Війна Московії проти Лівонського ордену німецьких лицарів, а після його розпаду (з 1561&nbsp;р.) - проти Великого князівства Литовського, Польщі (з 1569&nbsp;р. - Речі Посполитої), Данії та Швеції за вихід до Балтійського моря.</p></td> </tr> 
<tr> 
<td valign=top nowrap> 
<p style="text-align: right"><b> 1569&nbsp;р.</b></p> </td> 
<td valign=top align="justify" width="828"> 
<p> Люблінська унія. Об'єднання Польського королівства та Великого князівства Литовського в Річ Посполиту. Приєднання Польщею Київщини, Брацлавщини, Волині та Підляшшя.</p> </td> </tr> 
<tr> 
<td valign=top nowrap> 
<p style="text-align: right"><b> 1582&nbsp;р.</b></p> </td> 
<td valign=top align="justify" width="828"> 
<p> Запровадження в Речі Посполитій нового - григоріанського календаря.</p></td> </tr> 
<tr> 
<td valign=top nowrap> 
<p style="text-align: right"><b> 1587-1632&nbsp;рр.</b></p> </td> 
<td valign=top align="justify" width="828"> 
<p> Правління в Речі Посполитій Сигізмунда ІІІ.</p></td> </tr> 
<tr> 
<td valign=top nowrap> 
<p style="text-align: right"><b> 1596&nbsp;рр</b>.</p> </td> 
<td valign=top align="justify" width="828"> 
<p> Православний та уніатський собори в Бересті. Утворення на уніатському соборі греко-католицької церкви.</p> </td> </tr> </table> 
<p style="text-align: center"><b> ОСОБИСТІСТЬ</b></p> 
<p><b><i> Князь Василь (Костянтин) Острозький (1526-1608) </i></b> -<b><i> </i></b>одна з найвпливовіших політичних постатей того часу. Від 1559&nbsp;р. був київським воєводою та володарем українського прикордоння. Видатний культурно-освітній діяч. Наприкінці 16&nbsp;ст. - найбільший після короля землевласник Речі Посполитої. Річні прибутки князя дослідники оцінюють у 10 млн. злотих. Костянтин Острозький мав можливість у найстигліший термін виставити 15-20-тисячне військо. Промовистим є і той факт, що при княжому дворі постійно перебувало близько 2 тис. шляхетних юнаків-слуг, які відбували тут лицарський вишкіл.</p> 
<p> Після смерті польського короля Стефана Баторія (1586&nbsp;р.) Василь-Костянтин Острозький вважався одним із можливих претендентів на престол. Секретар посла папи Римського у Варшаві Енріко Спаноккйо підкреслював, що на боці князя дві переваги: по-перше, він найзаможніша особа в державі, по-друге, його всі шанують як людину розсудливу й гідну; єдине, що стояло на заваді, - князь був &quot;русином і вождем схизматиків&quot;.</p> 
<p style="text-align: center"><b> ІСТОРИЧНА ДОВІДКА</b></p> 
<p> Польська держава в XVI&nbsp;ст., а надто за правління <b><i>Сигізмунда ІІ Августа </i></b>(1548-1572&nbsp;рр.), переживала період економічного і культурного піднесення. На той час вона стала основною постачальницею сільськогосподарської продукції на європейський ринок. Тодішня Польща видавалася чи не єдиним острівцем внутрішньої злагоди на тлі кривавих релігійних конфліктів, що вирували в Європі: релігійні війни у Франції, сваволя інквізиції в Іспанії, жорстокі переслідування протестантів Марією Тюдор в Англії, реформаційні війни в Німеччині, кривава опричнина в Московії...</p> 
<p> Протягом XV-XVI&nbsp;ст. Польське королівство перетворилося на шляхетську республіку з виборним монархом на чолі. Величезна роль, особливо з 1573&nbsp;р., належала сейму - станово-представницькому органові, що мав законодавчі повноваження. До його складу входили король, сенат, у якому засідали магнати і представники королівської адміністрації та палата послів, що об’єднувала посланців сеймиків воєводств або земель. Без згоди загального (вального) сейму король не міг видавати закони, встановлювати податки, скликати феодальне ополчення - посполите рушення, одружуватися тощо. Всій шляхті гарантувалися рівні права.</p> 
<p style="text-align: center"><b> УКРАЇНСЬКІ ЗЕМЛІ ПІД ВЛАДОЮ ІНОЗЕМНИХ ДЕРЖАВ НА ПОЧАТКУ XVI&nbsp;ст.</b></p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td width=266 valign=top> 
<p style="text-align: center"><b>Українські землі</b></p></td> 
<td width=228 valign=top> 
<p style="text-align: center"><b>Держава, під владою якої перебували</b></p></td> </tr> 
<tr> 
<td width=266 valign=top> 
<p>Галичина (від 1387&nbsp;р.) Західне Поділля (від 1430&nbsp;р.)</p></td> 
<td width=228 valign=top> 
<p>Польща</p></td> </tr> 
<tr> 
<td width=266 valign=top> 
<p>Буковина (від середини XVI&nbsp;ст.)</p></td> 
<td width=228 valign=top> 
<p>Молдавія</p></td> </tr> 
<tr> 
<td width=266 valign=top> 
<p>Закарпаття (від XIII&nbsp;ст.)</p></td> 
<td width=228 valign=top> 
<p>Угорщина</p></td> </tr> 
<tr> 
<td width=266 valign=top> 
<p>Київщина, Волинь, Брацлавщина (Східне Поділля), Чернігово-Сіверщина</p></td> 
<td width=228 valign=top> 
<p>Велике князівство Литовське</p></td> </tr> 
<tr> 
<td width=266 valign=top> 
<p>Причорномор’я та Приазов’я</p></td> 
<td width=228 valign=top> 
<p>Кримське ханство</p></td> </tr> </table> 
<p style="text-align: center"><b> Зміни, що сталися протягом першої половини </b><b> XVI</b><b>&nbsp;</b><b>ст. в становищі українських земель</b></p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td width=245 valign=top> 
<p>Чернігово-Сіверщина</p></td> 
<td width=249 valign=top> 
<p>Початок XVI<b>&nbsp;</b>ст. - Московія</p></td> </tr> 
<tr> 
<td width=245 valign=top> 
<p>Закарпаття</p></td> 
<td width=249 valign=top> 
<p style="text-align: left">1526&nbsp;р. - Угорщина під владою Трансильванії та Австрії</p></td> </tr> 
<tr> 
<td width=245 valign=top> 
<p>Буковина</p></td> 
<td width=249 valign=top> 
<p style="text-align: left">1538&nbsp;р. - Молдавське князівство під владою Османської імперії</p></td> </tr> </table> 
<p style="text-align: center"><b> &nbsp;ПЕРЕДУМОВИ ОБ’ЄДНАННЯ ВЕЛИКОГО КНЯЗІВСТВА ЛИТОВСЬКОГО ТА ПОЛЬСЬКОГО КОРОЛІВСТВА. ЛЮБЛІНСЬКИЙ СЕЙМ 1569&nbsp;р.</b></p> 
<ul> 
<li> 
<p> Зацікавленість української, білоруської та литовської шляхти в польській моделі державності з притаманними їй політичними правами і становими привілеями для шляхти.</p> </li> 
<li> 
<p> Усвідомлення українцями в другій половині XVI&nbsp;ст. необхідності пошуку надійного захисту своєї землі, позаяк протидія можновладців Великого князівства Литовського спустошливим набігам татарських та ногайських орд була неефективною.</p> </li> 
<li> 
<p> Втрата Великим князівством Литовським у ході Лівонської війни значних територій, руйнування господарства, людські жертви, що загрожували цілковитим поглиненням Московією.</p></li> 
<li> 
<p> Прагнення польської шляхти до розширення своїх володінь за умов, коли в самій Польщі вільних земель майже не було.</p></li> </ul> 
<p><b> 1 липня 1569&nbsp;р. </b> сейм виніс ухвалу про унію двох держав: Великого князівства Литовського і Польщі. Нову державу назвали <b><i>Річчю Посполитою.</i></b></p> 
<ul> 
<li> 
<p> Новою державою керував єдиний загальнообраний король, що коронувався у Кракові як польський король і великий князь литовський, а також спільний сейм та сенат.</p></li> 
<li> 
<p> Між Литвою та Польщею ліквідовувалися митні кордони; у новій державі запроваджувалася єдина грошова одиниця.</p></li> 
<li> 
<p> Литва хоч і втратила право на власні сейми та на зовнішні відносини, проте зберігала певну самостійність – зокрема своє право й суд, скарб.</p></li> </ul> 
<p style="text-align: center"> <b>СУСПІЛЬНО-ПОЛІТИЧНІ ЗМІНИ НА УКРАЇНСЬКИХ ЗЕМЛЯХ ПІСЛЯ ЛЮБЛІНСЬКОЇ УНІЇ</b></p> 
<ul> 
<li> 
<p> Після Люблінської унії Підляшшя, Волинь, Брацлавщина (Східне Поділля) й Київщина відійшли до Польщі, у складі якої вже перебували Галичина та Західне Поділля.</p> </li> 
<li> 
<p> На українських землях, що відійшли до Речі Посполитої, запроваджувався адміністративно-територіальний устрій за польським взірцем.</p> </li> </ul> 
<h1> У Речі Посполитій на українських землях стало шість воєводств:</h1> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td><b><i>старі</i></b></td> 
<td><b><i>нові</i></b></td> </tr> 
<tr> 
<td> 
<p>Руське (з центром у Львові) Белзьке (Белз) Подільське (Кам’янець)</p> </td> 
<td width=198 valign=top> 
<p>Волинське (Луцьк) Брацлавське (Брацлав) Київське (Київ)</p> </td> </tr> </table> 
<h1>Наслідки Люблінської унії</h1> 
<p>Наслідки Люблінської унії мали характер віддаленої перспективи, адже одразу після унії ніяких значних змін у становищі українців не відбулося.</p> 
<ul> 
<li> 
<p> Відтоді подальша доля українських земель цілковито залежала від зовнішніх обставин: доки безпосередніми господарями маєтків залишалися князі, які володарювали в них і до унії, доки державою правив король, який з розумінням ставився до місцевої віри та звичаїв, доти й життя українців ніби не зазнавало відчутних змін.</p></li> 
<li> 
<p> Одначе внаслідок унії польські магнати і шляхта здобули великі можливості для привласнення українських земель, нещадного визиску селян і міщан та духовного поневолення українців.</p></li> 
<li> 
<p> Невдовзі після укладення Люблінської унії на землях Київщини, Брацлавщини, Задніпров’я почали з’являтися нові господарі – польські шляхтичі, а з ними поширювалася фільваркова система господарювання з панщиною та закріпаченням.</p> </li> 
<li> 
<p> Особливої гостроти після Люблінської унії набули проблеми віри та мови. Католицька церква прагнула збільшити кількість своїх прихильників. Тому на Україні засновувалися єзуїтські школи і колегіуми. Вони сприяли поширенню освіти: багато українців отримали змогу навчатися в західноєвропейських університетах. Проте платою за освіченість часто-густо ставало зречення рідної мови та батьківської віри. Через те що в XVI&nbsp;ст. представники нижчих верств мали обмежені можливості для освіти, ополячення шляхти означало втрату Україною сили, здатної очолити боротьбу за відновлення державності.</p></li> </ul> 
<p> <i> Втрата державності, яка хоч у дуже обмеженому вигляді, але ще зберігалася у Великому князівстві Литовському, - найдраматичніший наслідок Люблінської унії для України.</i><b></b></p> 
