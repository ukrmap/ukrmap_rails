<h1>УКРАЇНА В РОКИ ПРАВЛІННЯ ГЕТЬМАНА ІВАНА ВИГОВСЬКОГО</h1> 
<p style="text-align: center"><b> засадничі тези</b></p> 
<ul> 
<li><b>І</b><b>ван Виговський - </b>видатний державник, продовжувач політики Богдана Хмельницького, спрямованої на досягнення цілковитої незалежності української держави, на зміцнення її міжнародного авторитету.</li> 
<li><b>Конотопська битва - </b>приклад справедливої боротьби за визволення свого народу від іноземного панування, на захист власної незалежної держави.</li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1657 р., 26 серпня</b></p></td> 
<td valign=top> 
<p>Старшинська козацька рада в Чигирині ухвалила до повноліття Ю.Хмельницького передати гетьманство І.Виговському.</p></td> </tr> 
<tr> 
<td valign=top nowrap> 
<p style="text-align: right"><b>1657 р., жовтень</b></p></td> 
<td valign=top> 
<p>Генеральна козацька рада в Корсуні визнала гетьманом І.Виговського.</p></td> </tr> 
<tr> 
<td valign=top nowrap> 
<p style="text-align: right"><b>1657 р., жовтень</b></p></td> 
<td valign=top> 
<p>Укладення І.Виговським союзу зі Швецією.</p></td> </tr> 
<tr> 
<td valign=top nowrap> 
<p style="text-align: right"><b>1658 р., травень</b></p></td> 
<td valign=top> 
<p>Розгром військом І.Виговського загонів антидержавної опозиції М.Пушкаря та Я.Барабаша під Полтавою.</p></td> </tr> 
<tr> 
<td valign=top nowrap> 
<p style="text-align: right"><b>1658 р., вересень</b></p></td> 
<td valign=top> 
<p>Укладення українсько-польського перемир'я в Гадячі. Закінчення Національно-визвольної війни.</p></td> </tr> 
<tr> 
<td valign=top nowrap> 
<p style="text-align: right"><b>1658-1659 рр.</b></p></td> 
<td valign=top> 
<p>Українсько-московська війна.</p></td> </tr> 
<tr> 
<td valign=top nowrap> 
<p style="text-align: right"><b>1659 р., 28 червня</b></p></td> 
<td valign=top> 
<p>Конотопська битва.</p></td> </tr> </table> 
<p style="text-align: center"><b>ПОСТАТЬ</b></p> 
<p><b><i>Юрій Немирич</i></b><b> - </b>видатний державний та політичний діяч. Походив зі старовинної шляхетської родини на Київщині й належав до найбагатших аристократів Речі Посполитої. Отримав блискучу освіту, навчаючись в університетах Лейдена, Амстердама, Оксфорда й Кембриджа. Завершуючи навчання у Сорбонні, юнак видав у Парижі латинською мовою власний твір під назвою &quot;Розвідка про Московитинську війну&quot;, у якому порівняв політичний устрій Московського царства і Речі Посполитої. На бік Богдана Хмельницького Немирич перейшов у липні 1657 р., за кілька тижнів до смерті гетьмана. Після обрання Виговського на гетьманство одразу став його помічником і порадником. Брав участь у підготовці документів Гадяцького договору. Відповідно до цього договору мав посісти місце канцлера Великого князівства Руського.</p> 
<p style="text-align: center"><b>ОСОБИСТІСТЬ</b></p> 
<p><b><i>Іван Виговський </i></b>походив із старовинного роду української православної шляхти. Освіту набув у Києво-Могилянській академії. Знав кілька мов, зокрема латину. Національно-визвольна війна застала Виговського на польському боці - він був ротмістром кварцяного війська. Під час Жовтоводської битви потрапив до татарського полону. Тричі тікав, тричі його ловили ординці та, напевно, стратили б, якби не Богдан Хмельницький, який викупив Виговського з неволі. Незабаром став генеральним військовим писарем і найближчим сподвижником Хмельницького. Був упорядником реєстру 1649 р., співавтором багатьох універсалів і листів гетьмана. Протягом 1648 р. Виговський розбудував адміністративний і дипломатичний штаб Хмельницького, своєрідне міністерство зовнішніх і внутрішніх справ - Генеральну військову канцелярію. Очолюючи її аж до смерті гетьмана, незмінний генеральний писар був утаємничений у найсекретніші справи. Як писав один із сучасників, <i>&quot;...жоден полковник не знав, що думав Хмельницький, - один лише Виговський.&quot;.</i> Виговський був гнучкішим, ніж Хмельницький, і це створювало додаткові можливості для дипломатичних комбінацій.</p> 
<p style="text-align: center"><b> СТАНОВИЩЕ В УКРАЇНСЬКІЙ ДЕРЖАВІ ПІСЛЯ СМЕРТІ Богдана хМЕЛЬНИЦЬКОГО</b></p> 
<p>Внутрішнє становище Української держави по смерті Хмельницького переважно зумовлювалося зовнішніми факторами.</p> 
<ul> 
<li>Розпалася спілка держав проти Речі Посполитої.</li> 
<li>Трансильванія зазнала поразки.</li> 
<li>Бранденбурзький правитель відокремив від Речі Посполитої Пруссію та остаточно об'єднав її з Бранденбургом.</li> 
<li>Швеція, втягнута у війну проти Данії, вивела війська з Польщі й невдовзі уклала мирні угоди з Московією та Річчю Посполитою.</li> 
<li><b><i>Польща</i></b>, аби помститися українцям за принизливі поразки минулих літ, разом із <b><i>Кримським ханством </i></b>розпочала приготування до нової війни.</li> 
<li>Вдався до наступу проти незалежності Української держави й царський уряд. Свідченням того стали &quot;статі&quot; (&quot;пункти&quot;), з викладом основних положень нового бачення російським престолом українсько-російських відносин, що їх привіз до Чигирина царський посол А.С.Матвєєв. </li> </ul> 
<p>У них, зокрема, йшлося про те, що</p> 
<p>1)&nbsp;у найбільших українських містах мають стояти царські воєводи з військом, утримуватись вони повинні за рахунок місцевого населення; 2)&nbsp;податки з оренди, доходів і млинів мають надходити до царської скарбниці; 3)&nbsp;кількість реєстрових козаків має бути скорочена до 10 – 40 тис. чол.; 4)&nbsp;надалі кандидатуру гетьмана слід узгоджувати з царем; 5)&nbsp;обраного київського митрополита обов’язково направляти на посвячення до московського патріарха тощо.</p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000" width=100%> 
<tr> 
<td valign=top> 
<p>Головною причиною зміни курсу Російської держави щодо України влітку 1657 р. було невдоволення московського уряду тим, що досі не встановлено реального контролю над територією Війська Запорозького, а українське керівництво послідовно ухиляється від виконання положень договору 1654 р. про обмеження міжнародних зносин гетьманського уряду та збирання податків у царську скарбницю.</p></td> </tr> </table> 
<p>На внутрішньому становищі Української держави позначилась і тривала війна.</p> 
<ul> 
<li>Ситуація ускладнювалася поглибленням розбіжностей між прихильниками різних зовнішньополітичних орієнтацій, між правобережними та лівобережними полками.</li> </ul> 
<p style="text-align: center"><b>ГЕТЬМАН І.ВИГОВСЬКИЙ, ЙОГО ЗОВНІШНЯ ТА ВНУТРІШНЯ ПОЛІТИКА</b></p> 
<p style="text-align: center"><b>Обрання гетьманом Івана Виговського</b></p> 
<p>Ще за життя Богдана Хмельницького, 5-11 квітня 1657 р., Старшинська рада внесла ухвалу про передачу влади після смерті гетьмана його 16-річному синові Юрію.</p> 
<p>Втілення тієї ухвали в життя означало б запровадження спадкоємності гетьманської влади, тобто встановлення в Україні монархічної форми правління.</p> 
<ul> 
<li>Одначе після смерті гетьмана Хмельницького ситуація змінилася. <b><i>23-26 серпня</i></b> в Чигирині відбулася Старшинська рада, на якій гетьманом, до повноліття Юрася Хмельницького, було обрано генерального писаря <b><i>Івана Виговського.</i></b> </li> </ul> 
<p style="text-align: center"><b>Зовнішня політика Івана Виговського</b></p> 
<ul> 
<li>У зовнішньополітичній діяльності новообраний гетьман прагнув продовжувати політику Богдана Хмельницького, спрямовану на досягнення цілковитої незалежності Української держави та зміцнення її міжнародного авторитету.</li> 
<li>Уже на Генеральну козацьку раду в Корсуні 25 жовтня 1657 р. прибули посли Швеції, Польщі, Австрії, Туреччини, Криму, Трансильванії, Молдавії, Валахії.</li> 
<li>Там було остаточно оформлено договір зі Швецією. Він передбачав створення українсько-шведського військово-політичного союзу, який мав забезпечити незалежність і територіальну цілісність України.</li> 
<li>Рада ухвалила також відновити союзи з Туреччиною і Кримським ханством та укласти перемир'я з Польщею.</li> 
<li>Водночас гетьман Виговський намагався уникнути ускладнень у відносинах із Москвою.</li> 
<li>До царя було відправлено посольство з повідомленням про обрання нового гетьмана. </li> 
<li>У Москві довго зволікали з визнанням Виговського гетьманом, вимагаючи від нього багатьох поступок, насамперед введення до найбільших міст - Переяслава, Ніжина й Чернігова московських залог на чолі з воєводами.</li> 
<li>Це дало б змогу Москві втручатися у внутрішні справи України та обмежило б її не залежність. Вимагалося також проведення повторних виборів за участю царських представників. </li> 
<li>Виговський мусив погодитися з царськими вимогами, сподіваючись, що на тому зазіхання Москви припиняться. </li> 
<li>Після лютневої ради 1658 р. у Переяславі, яка підтвердила обрання Виговського гетьманом, воєводи отримали дозвіл прибути в Україну.</li> </ul> 
<p style="text-align: center"><b>Внутрішня політика Івана Виговського</b></p> 
<ul> 
<li>Своєю внутрішньою політикою Іван Виговський прагнув задовольнити передусім інтереси старшинської верхівки та української покозаченої шляхти, тобто діяв, як більшість володарів західних держав.</li> 
<li>Щедрі дарунки земельних наділів і привілеїв можновладцям спричинили невдоволення незаможного козацтва й селянства. Зростанням внутрішнього напруження скористалися полтавський полковник <b><i>Мартин Пушкар</i></b>, який сам прагнув гетьманської булави, та запорозький отаман <b><i>Яків Барабаш.</i></b> </li> 
<li>За підтримки Москви вони організували заколот, розбили під Полтавою загони полковників Івана Богуна та Івана Сербина й оволоділи територією Полтавського та Лубенського полків. </li> 
<li>Заклики гетьмана покласти край громадянській війні не діяли, тож Виговський мусив ужити рішучих заходів. У травні 1658 р. гетьманське військо розбило під Полтавою загони заколотників. Пушкар загинув у бою, а Барабаша взяли в полон і стратили.</li> 
<li>Після придушення заколоту московський уряд відверто втручався в українські справи, надаючи противникам гетьмана матеріальну підтримку. </li> </ul> 
<p style="text-align: center"><b>ГАДЯЦЬКИЙ ДОГОВІР</b></p> 
<p>Подвійна гра Москви, яка задля власних інтересів розпалювала заколот Пушкаря, продемонструвала прагнення московського уряду підкорити Україну.</p> 
<p>Це змусило Виговського вкотре замислитися над пошуком іншого союзника. Після довгих вагань він вирішив звернутися до Речі Посполитої.</p> 
<p>У м. Гадячі <b><i>6 вересня 1658 р.</i></b> між Гетьманською Україною та Польщею було укладено договір, що дістав назву <b><i>Гадяцького.</i></b></p> 
<ul> 
<li>Україна, Польща і Литва утворювали федерацію трьох самостійних держав, об’єднаних лише спільно обраним королем.</li> 
<li>Україна в межах Київського, Чернігівського й Брацлавського воєводств ставала незалежною державою під назвою Великого князівства Руського. </li> 
<li>Найвища законодавча влада у Великому князівстві Руському належала депутатам від усіх земель князівства, а виконавча - зосереджуватися в руках гетьмана, який обирався б довічно й затверджувався королем.</li> 
<li>Передбачалося, що Велике князівство Руське матиме власні судову й фінансову системи, йшлося про створення власної монетарні.</li> 
<li>Українське військо мало налічувати 30 тис. козаків і 10 тис. найманого війська.</li> 
<li>Церковну унію належало скасувати в усіх трьох державах.</li> 
<li>Православна церква мусила мати такі самі права, як і римо-католицька. </li> 
<li>Передбачалося створення двох університетів, причому один із них отримував статус академії (Києво-Могилянська академія), а також колегіумів, гімназій, різних шкіл і друкарень.</li> 
<li>Запроваджувалася цілковита свобода слова і друку.</li> </ul> 
<p><i>Гадяцький договір був більш виваженим і чітким, ніж договір 1654 р. Та, на жаль, не судилося втілити в життя, тим паче, що Польща не збиралася дотримуватися його умов.</i></p> 
<p style="text-align: center"><b>МОСКОВСЬКО-УКРАЇНСЬКА ВІЙНА 1658-1659 рр.</b></p> 
<p><b><i>Основною причиною</i></b> українсько-російської війни 1658-1659 рр. була несумісність підходів гетьманського та царського урядів щодо подальшого розвитку двосторонніх відносин:</p> 
<ul> 
<li><b>Росія</b>, прагнучи стати наймогутнішою потугою на сході Європи та у православному світі в цілому, бажала загарбати Україну, а <b>Україна</b> - навпаки, прагнула зміцнити свою власну державність під захистом Москви, але без реального включення в російський владний простір.</li> 
<li>Основні події московсько-української війни 1658-1659 рр. розгортались навесні-влітку 1659 р. </li> 
<li>Наприкінці березня 1659 р. понад 100-тисячна російська армія на чолі з князем О.Трубецьким рушила на Україну. </li> 
<li>20 квітня її було зупинено під Конотопом, який боронили козаки Чернігівського і Ніжинського полку під командуванням ніжинського полковника Григорія Гуляницького. Майже два місяці козаки тримали облогу. </li> 
<li>Виговський протягом цього часу готувався до вирішального бою. Гетьман домовився з кримським ханом про допомогу 40-тисячної орди і загалом мав близько 60 тис. вояків. Незабаром союзницьке військо виступило на допомогу оточеним. </li> 
<li>Головна битва відбулася <b><i>28 червня 1659 р. в районі с. Соснівки під Конотопом. </i></b>Вона закінчилася нищівною поразкою московського війська. </li> </ul> 
<p style="text-align: center"><b>Кінець гетьманування Виговського</b></p> 
<ul> 
<li>Гучна перемога під Конотопом не поклала край розбратові в Україні. Поміж українців не було єдності щодо подальшої долі Батьківщини. Незалежну Україну кожне угрупування розуміло по-своєму, обстоюючи передусім власні інтереси.</li> 
<li>Отож <b><i>одразу після Конотопської битви вибухнуло нове антиурядове повстання, на чолі якого було поставлено Юрія Хмельницького.</i></b></li> </ul> 
<p style="text-align: center"><b>Причини повстання</b></p> 
<ul> 
<li>Рядові козаки й селяни підтримали його, боячись, що разом із запровадженням Гадяцького трактату повернуться національно-релігійні утиски і панщина.</li> 
<li>Лави повстанців збільшували й ті, хто не хотів послаблення Москви як ймовірного союзника в боротьбі проти Польщі.</li> 
<li>До повстанців прилучалися мешканці Лівобережжя, бо їх лякала можлива війна проти Московії, яка розгорталася б на їхній землі.</li> 
<li>У вересні 1659 р. під Германівкою на Київщині зібралася козацька рада.</li> 
<li>Козаки відмовилися визнати Гадяцький трактат, виступили проти союзу з польським королем і висловили недовіру гетьманові Виговському.</li> 
<li>Після ради Виговський, не бажаючи Україні нового лиха, що заподіяла б громадянська війна, зрікся булави й подався на рідну Волинь, яка тоді перебувала під владою польського короля, а гетьманом було обрано Юрія Хмельницького. </li> </ul> 
