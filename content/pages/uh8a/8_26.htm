<h1>РОЗВИТОК КУЛЬТУРИ УКРАЇНИ В ДРУГІЙ ПОЛОВИНІ XVII – ПЕРШІЙ ПОЛОВИНІ XVIII ст.</h1> 
<p style="text-align: center"><b>ПОСТАТІ</b></p> 
<p><b><i>Лазар Баранович </i></b>(бл. 1620-1693) - визначний український церковно-освітній, політичний діяч. Навчався, а згодом викладав у Києво-Могилянській академії; у 1650-1657 рр. - її ректор. З 1657 р. чернігівський архієпископ та виконуючий обов'язки Київського митрополита. Прихильник незалежності Української православної церкви від Московського патріарха.</p> 
<p><b><i>Данило Туптало </i></b>(Димитрій Ростовський; 1651-1709) - український письменник-енциклопедист та церковно-освітній діяч. Народився на Київщині в сім'ї козацького сотника. 1669 р. висвятився під іменем Димитрій; з 1679 р. - ігумен монастирів в Україні.; з 1702 - митрополит ростовський. Канонізований.</p> 
<p><b><i>Феофан Прокопович</i></b> (1681-1736) - український вчений-енциклопедист, громадський та церковний діяч. Залишив багату та різноманітну наукову та літературну спадщину. Писав вірші латиною, польською, українською мовами, історичні твори, проповіді, філософські й політичні трактати, підручники тощо. Освіту Феофан Прокопович здобув у Києві (закінчив Києво-Могилянську академію) та в Римі. Професор, згодом ректор Києво-Могилянської академії. Проте змушений був залишити Україну: 1716 р. за царським наказом поїхав до Петербурга. Став одним із найближчих радників царя з питань церковної реформи (допоміг ліквідувати патріархію і створити підконтрольний царю Синод) та державної політики. З 1718 р. - єпископ псковський, з 1721 р. - віце-президент Синоду (президент - С.Яворський), з 1724 р. - архієпископ новгородський.</p> 
<p><b><i>Стефан Яворський </i></b>(1658-1722) - визначний український церковно-політичний діяч, філософ, письменник. Навчався в Києво-Могилянській колегії, у Львові, Любліні, Познані та Вільні. За наказом Петра І Яворського було переведено до Росії, де він став митрополитом рязанським та муромським, а згодом екзархом і блюстителем всеросійського патріаршого престолу. З 1721 р. був президентом Синоду та протектором Слов'яно-греко-латинської академії.</p> 
<p><b><i>Самійло Величко</i></b> (1670-1728) - український літописець. Навчався у Києво-Могилянській академії. Служив канцеляристом у Василя Кочубея, а у 1705-1708 рр. - у Генеральній канцелярії. Наприкінці 1708 р. потрапив до в'язниці під час репресій Петра проти прибічників І.Мазепи. Після звільнення у 1715 р. оселився в с. Жуках на Полтавщині, де протягом 1715-1720 рр. було написано ґрунтовний твір з історії України 1648-1700 рр.</p> 
<p><b><i>Іван Щирський </i></b>(? - 1714) - видатний український гравер і маляр. До 1683 р. працював у Вільно, пізніше - у Чернігові та Києві. У Любечі на Чернігівщині відновив монастир Св. Антонія Печерського (з 1697 р. - архімандрит цього монастиря), 1711 р. збудував за підтримки І.Мазепи церкву Св. Онуфрія. У 1707-1709 рр. викладав поетику в Чернігівському колегіумі.</p> 
<p style="text-align: center"><b>ОСОБЛИВОСТІ РОЗВИТКУ КУЛЬТУРИ</b></p> 
<p>Розвиток української культури в другій половині XVII – першій половині XVIII ст. відбувався за досить складних, часом суперечливих умов.</p> 
<ul> 
<li>Національно-визвольна війна в середині XVII ст. й відродження Української держави сприяло піднесенню творчого духу українського народу.</li> 
<li>Важливим чинником розвитку духовного життя України була культурницька політика українських гетьманів, спрямована на підтримку Української православної церкви, національної освіти, книгодрукування, мистецтва.</li> 
<li>Водночас розвиток української культури спрямувався розчленуванням українських земель та неоднаковими умовами їхнього розвитку. </li> 
<li>Прагнення встановити контроль над культурним життям українців - характерна риса колоніальної політики будь-якої з держав, що володіли землями України. Так, приміром, наступ царату на державність України відбувався одночасно з посиленням тисків у царині культури.</li> 
<li>Тяжким ударом для української культури стало підпорядкування Української православної церкви Московському патріархатові (1687 р.).</li> 
<li>Іншим кроком царського уряду, що посилював втручання царату в державне життя України, були всілякі цензурні утиски українського книгодрукування. Зокрема, з 20-х рр. XVIII ст. впроваджувався суворий цензурний контроль Синоду над Київською та Чернігівською друкарнями. Заборонялося друкувати книги українською мовою.</li> 
<li>Після Полтавської битви справи української освіти потрапили під суворий контроль царського уряду: за царським указом було скорочено кількість студентів Києво-Могилянської академії (з двох тисяч вихованців залишилось у 1710 р. тільки 165 осіб); від викладання усунули осіб, які, на думку російських воєначальників, були недостатньо відданими цареві.</li> 
<li>Крім того, царський уряд всіляко заохочував відплив діячів української культури до Москви. 
<ul> 
<li>За Петра І таке зманювання еліти набуло насильницьких рис: високі посади здобували лише ті з українських діячів, які прихильно ставилися до царя й у всьому корилися його волі. </li> 
<li>Найвищі церковні достойники Російської імперії були українцями (<i>Стефан Яворський, Феофан Прокопович</i>).</li> 
<li>Був час, коли всі єпископські кафедри в Росії обіймали українці.</li> 
<li>Найтрагічнішим у цьому було те, що за високі посади українці мусили зрікатися свого коріння.</li> </ul> 
<li>Не уникали утисків у царині культури й західноукраїнські землі. Приміром, більшість колегіумів на Правобережжі та в Західній Україні перебувала під контролем єзуїтів.</li> 
<li>Українськими лишалися тільки початкові братські й громадські школи, але й вони переслідувалися польськими можновладцями.</li> </ul> 
<p style="text-align: center"><b>ОСВІТА І КНИГОВИДАННЯ. КИЄВО-МОГИЛЯНСЬКА АКАДЕМІЯ</b></p> 
<ul> 
<li>Нижчою ланкою в системі освіти були початкові школи. Їх кількість протягом 18 ст. невпинно зростала.</li> 
<li>До першої половини 18 ст. на землях Лівобережної Гетьманщини й Слобожанщини діяли <b><i>колегіуми</i></b> - Чернігівський (1700 р.), Харківський (1726 р.) та Переяславський (1738 р.).</li> 
<li>За тих часів українські колегіуми були всестановими: у них навчалися не лише діти священиків, козацької старшини і шляхтичів, а й вихідці із селян і міщан. Кількість студентів у колегіумах була значною: приміром, у Чернігові щороку навчалися 700-800 осіб.</li> 
<li>Вищим навчальним закладом в Україні, головним осередком науки й мистецтва протягом другої половини XVII – першої половини XVIII ст. залишалася <b><i>Києво-Могилянська академія.</i></b></li> 
<li>Вдячна пам'ять про фундатора закріпилася в назві колегії, яку ще за життя митрополита почали називати Києво-Могилянською.</li> 
<li>Що ж до статусу академії, то саме так сприймали новостворений заклад сучасники. Хоч з формального погляду академією його було визнано 1658 р. в Гадяцькому договорі.</li> 
<li>Підтримка гетьмана Івана Мазепи сприяла розквітові цього навчального закладу: до 1709 р. в ньому навчалося до 2 тис. студентів із різних регіонів України, а також із Білорусі, Росії, Молдавії, південнослов'янських країн.</li> 
<li>Новий етап розвитку академії пов'язаний з діяльністю Рафаїла Заборовського, який став Київським митрополитом 1731 р.</li> 
<li>У зазначений період Києво-Могилянська академія залишалася всестановим навчальним закладом.</li> 
<li>Розвиток освіти перебував у безпосередньому зв'язку з <b><i>книговиданням</i></b>. Найбільшим видавничим центром залишалася друкарня <b><i>Києво-Печерської лаври.</i></b> </li> 
<li>Чимало книжкової продукції виходило й у Чернігівській друкарні. Діяли друкарні також у Львові, Луцьку, Кременчуці, Уневі, Почаєві.</li> </ul> 
<p style="text-align: center"><b> ЛІТЕРАТУРА</b></p> 
<p style="text-align: center"><b>Публіцистично-богословські твори</b></p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td valign=top nowrap> 
<p><b><i>Рік</i></b></p></td> 
<td valign=top> 
<p><b><i>Автор</i></b></p></td> 
<td valign=top> 
<p><b><i>Назва</i></b></p></td> 
<td valign=top> 
<p><b><i>Стисла характеристика</i></b></p></td> </tr> 
<tr> 
<td valign=top nowrap> 
<p>1655 р.</p></td> 
<td valign=top> 
<p><b><i>Йоаникій Галятовський</i></b></p></td> 
<td valign=top> 
<p>&quot;Ключ розуміння&quot;</p></td> 
<td valign=top> 
<p>Збірник проповідей</p></td> </tr> 
<tr> 
<td valign=top nowrap> 
<p>1676 р.</p></td> 
<td valign=top> 
<p><b><i>Лазар Баранович</i></b></p></td> 
<td valign=top> 
<p>&quot;Нова міра старої віри&quot;</p></td> 
<td valign=top> 
<p>Відповідь на єзуїтську книгу &quot;Стара віра&quot;</p></td> </tr> 
<tr> 
<td rowspan=2 valign=top nowrap> 
<p>1689-</p> 
<p>1705 рр.</p></td> 
<td rowspan=2 valign=top> 
<p><b><i> Димитрій Туптало</i></b></p></td> 
<td valign=top> 
<p>Четьї-Мінеї</p></td> 
<td valign=top> 
<p>У чотирьох томах; упорядкування житій святих. Власне, перша енциклопедія для православного світу</p></td> </tr> 
<tr> 
<td valign=top> 
<p>&quot;Руно зрошене&quot;</p></td> 
<td valign=top> 
<p>Збірка переказів про дива ікони Богородиці Чернігівського Троїцько-Іллінського монастиря</p></td> </tr> </table> 
<p style="text-align: center"><b>Українська літописна та історична проза</b></p> 
<p style="text-align: center"><b>Найвідоміші пам'ятки</b></p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td valign=top> 
<p><b><i>Рік</i></b></p></td> 
<td valign=top> 
<p><b><i>Автор</i></b></p></td> 
<td valign=top> 
<p><b><i>Назва</i></b></p></td> 
<td valign=top> 
<p><b><i>Стисла характеристика</i></b></p></td> </tr> 
<tr> 
<td valign=top> 
<p>1672-1673 рр.</p></td> 
<td valign=top> 
<p><b><i>Феодосій Софонович</i></b></p></td> 
<td valign=top> 
<p style="text-align: left"> <b><i>&quot;Хроніка з літописів стародавніх&quot;</i></b></td> 
<td valign=top> 
<p>У передмові до твору автор наголошував на своєму бажанні простежити від витоків історію Панства Руського, тобто, Русько-української держави. &quot;Хроніку...&quot;, написану українською мовою, надруковано було лише 1922 р.</p></td> </tr> 
<tr> 
<td valign=top> 
<p>1674 р. в друкарні Києво-Печерського монастиря</p></td> 
<td valign=top> 
<p style="text-align: left">Написаний, як вважають дослідники, економом Києво-Печерської лаври<b><i> Пантелеймоном Кохановським</i></b></p></td> 
<td valign=top> 
<p><b><i>&quot;Синопсис&quot;</i></b></p></td> 
<td valign=top> 
<p>Єдиний історичний твір, що вийшов друком за тих часів. Йому судилася слава першого підручника з історії. Про популярність твору свідчить той факт, що друге видання вийшло друком 1678 р., а ще за два роки книгу перевидали втретє. Загалом &quot;Синопсис&quot; витримав близько 30 видань.</p></td> </tr> </table> 
<p style="text-align: center"><b>Козацькі літописи</b></p> 
<p>Найвідомішим явищем історичної літератури першої половини XVIII ст. стали <b>козацькі літописи.</b></p> 
<p style="text-align: center"><b>Літопис Самовидця</b></p> 
<p>Автором вважають <b><i>Романа Ракушку-Романовського</i></b>, військового та політичного діяча часів Руїни.</p> 
<p>Найдавніший з-поміж великих козацьких літописів. У ньому описуються події від 1648 р. по 1702 р. Твір написаний українською мовою, близькою до народної (ймовірно, 1702 р.). Поширювався у списках.</p> 
<p>Джерелами були різні документи, книги й літописи, свідчення сучасників та очевидців подій.</p> 
<p>Автор позитивно ставиться до Визвольної війни, подає хрестоматійну картину її причин, однак не схильний ідеалізувати цю війну та її вождів. Самовидець не сприймав союзу Б.Хмельницького з Іслам-Ґіреєм ІІІ, був пригнічений тяжкими жертвами і спустошеннями України часів Руїни. Чимало уваги він приділяє і запорозькому козацтву, насамперед І.Сірку, але його ставлення до запорожців є стриманим.</p> 
<p style="text-align: center"><b>Літопис Григорія Граб'янки</b></p> 
<p>Створено в Гадячі 1710 р. Другий з-поміж великих козацьких літописів. Написаний церковнослов'янською мовою. Розповідає про події від найдавніших часів до 1709 р. - поразки Івана Мазепи та обрання гетьманом Івана Скоропадського. Головна увага приділена перебігові Національно-визвольної війни під проводом Богдана Хмельницького. Автор, творячи літопис, простудіював велику кількість документів і найрізноманітніших історичних праць своїх сучасників та попередників, покладався також на народні перекази. Можливо, цим пояснюється надзвичайна популярність Граб'янкової книги, свідченням чого є десятки списків, у яких, власне, й поширювався літопис.</p> 
<p style="text-align: center"><b>Літопис Самійла Величка</b></p> 
<p>Твір Величка є найвизначнішим явищем козацького літописання. Мова літопису - книжна українська. Літопис складався з двох частин: опису подій від 1648 р. по 1660 р. та від 1660 р. по 1700 р. Дійшов до нас пошкоджений, без закінчення і з прогалинами, особливо в першій частині. Рукопис Самійла Величка супроводжено десятьма портретами гетьманів, містить безліч документів, поетичних текстів.</p> 
<p style="text-align: center"><b>АРХІТЕКТУРА УКРАЇНСЬКОГО БАРОКО</b></p> 
<p>Українську архітектуру другої половини XVII – XVIII ст. визначають як архітектуру <b><i>бароко.</i></b></p> 
<p>Слово <b><i>&quot;бароко&quot;</i></b> з італійської мови означає <i>химерний, чудернацький</i>. Так називають мистецький стиль, який панував у Європі від кінця XVI та майже до кінця XVIII&nbsp;ст.</p> 
<p>Для мистецтва бароко характерна надзвичайна увага до форми. У літературі ця риса виявилася в розмаїтті жанрів - аж до таких словесних вправ, як фігурні вірші, та у пишномовності: і в побудові складних багатослівних речень, і в застосуванні вигадливих несподіваних порівнянь, в нагромадженні образів, поєднанні біблійної міфології з античною тощо. У XVII&nbsp;ст. бароковим стало навіть написання літер (показовими з цього погляду є підписи українських гетьманів і канцеляристів). Бароковим архітектурним спорудам притаманні нагромадження розкішних оздоб, підкреслена декоративність, грандіозність. На українських землях бароковий стиль найяскравіше виявився у творчості архітекторів Й.Шеделя, С.Ковніра, І.Григоровича-Барського, Б.Растреллі, Б.Меретина, малярів Й.Кондзелевича, І.Рутковича, скульптора І.Пінзеля; в музиці барокове мистецтво репрезентують такі імена, як М.Березовський, Д.Бортнянський, А.Ведель, в літературі - І.Величковський, Г.Граб'янка, С.Величко.</p> 
<ul> 
<li>Для архітектурних споруд, що постали за тих часів у Гетьманщині та Слобідській Україні, дослідники послуговуються терміном <b><i>козацьке бароко.</i></b></li> 
<li>Найбільше українських барокових споруд було збудовано за період правління гетьмана <b> <i>Івана Мазепи.</i></b> 
<ul> 
<li>Коштом гетьмана споруджено близько десяти храмів.</li> 
<li>У Києві, зокрема, Мазепа опікувався будівництвом братської Богоявленської церкви, Микільського собору, церкви Всіх Cвятих над Економічною брамою Києво-Печерської лаври (1696-1698 рр.).</li> 
<li>За Мазепи барокових рис набули давні, ще часів Київської Русі, споруди - <i>Софійський</i> та <i>Михайлівський Золотоверхий</i> собори, які було відновлено коштом гетьмана. </li> 
<li>Перебудовано в стилі бароко й <i>Успенський собор</i> та <i>Троїцьку Надбрамну церкву</i> <i>Печерської лаври</i>. Власне, у такому бароковому стилі ці храми зберігаються і нині.</li> </ul> 
<li>Коштом Стародубського полковника <b><i>Михайла Миклашевського</i></b> було збудовано кілька церков на шляху від Стародуба до Києва: у Новгород-Сіверському, Глухові, а також Видубицькому монастирі в Києві - <i>муровані трапезна з Преображенською церквою та Георгіївський собор</i> (1696-1701 рр.) </li> 
<li><i>Преображенська церква у Великих Сорочинцях</i> (1732 р.) збудована коштом гетьман <b><i>Данила Апостола. </i></b></li> 
<li>Справжніми шедеврами світової архітектури в стилі козацького бароко є також споруди <i>Преображенського собору Мгарського монастиря поблизу Лубен (1684-1692 рр.), Хрестовоздвиженський собор у Полтаві (1709 р.), Покровський у Харкові (1689 р.), Спасо-Преображенський в Ізюмі (1684 р.), церква Катерини в Чернігові (1716 р.).</i></li> </ul> 
<p style="text-align: center"><b><i> </i>ОБРАЗОТВОРЧЕ МИСТЕЦТВО</b></p> 
<p style="text-align: center"><b>Графіка</b></p> 
<p>З вершинами барокової книжкової графіки кінця XVII – початку XVIII ст. пов'язані три видатні в історії українського мистецтва постаті - Олександра і Леонтія Тарасевичів та Івана Щирського.</p> 
<ul> 
<li>Перу цих трьох майстрів належить величезна кількість першокласних з погляду рисувальної техніки та барокових за типом образного мислення графічних творів, сповнених символічного змісту і пишної алегоричної театральності.</li> </ul> 
<p style="text-align: center"><b>Малярство</b></p> 
<p>На відміну від графіки, український іконопис набував стилю бароко стриманіше.</p> 
<ul> 
<li>Посилення малярського начала у трактуванні ликів святих, пов'язане із проникненням в ікону елементів західноєвропейської живописної традиції, більше відчувалось у творчості галицьких і волинських майстрів.</li> 
<li>З-поміж них в останній чверті XVII ст. вирізнялася така постать з малярського осередку м. Жовкви, як <b><i>Іван Руткович</i></b>. На Волині в той же час у подібній манері працював <b><i>Йов Кондзелевич</i></b> із Жовкви, чернець Білостоцького монастиря під Луцьком.</li> 
<li>Протягом XVII – XVIII ст. великого поширення в Україні набула <b><i>ікона Покрови. </i></b>Образів Покрови збереглося чимало.</li> 
<li>У нижній частині таких ікон подавалися реалістичні зображення представників козацької старшини, кошових отаманів, гетьманів.</li> 
<li>Приміром, збереглася <b><i>ікона Покрови Богородиці із зображенням Богдана Хмельницького.</i></b></li> 
<li>Надзвичайною популярністю в усій Україні користувалося зображення козака Мамая. Протягом XVIII ст. його можна було побачити в кожній українській хаті.</li> 
<li>Козаків малювали олійними фарбами на полотні, стінах, дверях, віконцях, кахлях, скринях, посуді й навіть на вуликах, вважаючи символічне зображення Мамая оберегом.</li> 
<li>Збереглася велика кількість варіантів народної картини.</li> 
<li>Дослідники одностайні в думці, що козак Мамай - втілення найголовніших рис українського характеру.</li> </ul> 
