<h1>ГЕТЬМАНЩИНА ТА ЗЕМЛІ ПРАВОБЕРЕЖНОЇ УКРАЇНИ НАПРИКІНЦІ XVII – НА ПОЧАТКУ XVIII ст.</h1> 
<p style="text-align: center"><b> ЗАСАДНИЧІ ТЕЗИ</b></p> 
<ul> 
<li>Гетьман Іван Мазепа - видатний політичний і державний діяч, будівничий української культури.</li> 
<li>Культурницька діяльність Івана Мазепи не просто меценатство, а спланована далекоглядна державна політика.</li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1687 р., липень</b></p></td> 
<td valign=top> 
<p>Козацька рада на р. Коломак. Усунення Івана Самойловича від влади та обрання гетьманом Івана Мазепи. Укладення Коломацьких статей із московським урядом.</p></td> </tr> 
<tr> 
<td valign=top nowrap> 
<p style="text-align: right"><b>1689 р., весна</b></p></td> 
<td valign=top> 
<p>Другий кримський похід.</p></td> </tr> 
<tr> 
<td valign=top nowrap> 
<p style="text-align: right"><b>1689-1725 рр.</b></p></td> 
<td valign=top> 
<p>Царювання в Росії Петра І.</p></td> </tr> 
<tr> 
<td valign=top nowrap> 
<p style="text-align: right"><b>1700-1721 рр.</b></p></td> 
<td valign=top> 
<p>Північна війна Росії проти Швеції.</p></td> </tr> 
<tr> 
<td valign=top nowrap> 
<p style="text-align: right"><b>1700-1704 рр.</b></p></td> 
<td valign=top> 
<p>Національно-визвольне повстання на Правобережній Україні на чолі із Семеном Палієм.</p></td> </tr> 
<tr> 
<td valign=top nowrap> 
<p style="text-align: right"><b>1704-1709 рр.</b></p></td> 
<td valign=top> 
<p>Правління в Речі Посполитій Станіслава Лещинського.</p></td> </tr> </table> 
<p style="text-align: center"><b>ПОСТАТЬ</b></p> 
<p><b><i>Петро І</i></b> (1672-1725) - московський цар (з 1682 р.), імператор (з 1721 р.). У внутрішній політиці здійснив низку важливих реформ, що мали на меті шляхом технічної та культурної європеїзації перетворити Московську державу в могутню імперію. Проводив широкомасштабну агресивну зовнішню політику. Стосовно України цілеспрямовано проводив колоніальну політику.</p> 
<p style="text-align: center"><b>ОСОБИСТІСТЬ</b></p> 
<p><b><i>Семен Палій</i></b> народився в 30-40-х рр. XVII ст. в невеличкому містечку Борзна на Чернігівщині в міщанській родині. Його батько Пилип записався в козаки Ніжинського полку під час Національно-визвольної війни. До реєстру Ніжинського полку свого часу потрапив і Семен. Невдовзі він опинився на Січі, де й отримав прізвисько Палій (його справжнє прізвище - Гурко). Восени 1683 р. Семен Палій очолював загін запорожців, який допомагав королю Яну ІІІ Собеському в обороні Відня від турецьких військ. Про значення цієї допомоги Ян ІІІ писав в одному з листів, де називав Семена Палія &quot;віденським богатирем&quot;. Повертаючись із походу, Палій разом зі своїми козаками вирішив не йти до Січі, а залишитися на Правобережній Україні і згодом з'єднати її з Лівобережною. Свідченням цього стало розширення влади фастівського полковника на значні території - т. зв. Паліївщину. В останні десятиліття XVII - на початку XVIII ст. Палій став господарем Київщини, Брацлавщини, Східної Волині й Центрального Поділля.</p> 
<p style="text-align: center"><b>ІСТОРИЧНА ДОВІДКА</b></p> 
<p>Гетьманська резиденція Івана Мазепи містилася в Батурині. Це місто було столицею Гетьманщини також за часів Дем'яна Многогрішного та Івана Самойловича. Батурин стоїть на високому березі річки Сейму - притоки Десни. Свого часу поділявся на кілька укріплених частин, оточених валами й дерев'яними вежами. Перші історичні відомості про це українське місто належать до початку XVII ст. Батурин ще за часів польського панування жив за магдебурзьким правом, яке було підтверджене й за Гетьманщини.</p> 
<p>Під час гетьманування Івана Мазепи Батурин розбудовувався за зразками західноєвропейських столиць. Там зводилися розкішні будинки старшини і величні храми. Мазепа особисто фундував будівництво церкви Святої Трійці й монастир Св. Сави, коштами підтримував спорудження ще кількох храмів. За наказом Мазепи у Батурині було побудовано нові захисні укріплення. У гетьманській столиці відливали гармати; тут перебувала генеральна армата (артилерія). 1708 р. Батуринська фортеця мала 70 гармат.</p> 
<p style="text-align: center"><b>ІВАН МАЗЕПА - ЛЮДИНА І ПОЛІТИК</b></p> 
<ul> 
<li><b><i>Іван Степанович Мазепа</i></b> народився на Київщині - у с. Мазепинцях неподалік Білої Церкви, в сім'ї українського шляхтича. Більшість істориків вважають датою народження гетьмана <b><i>1639 р.</i></b> </li> 
<li>Навчався Мазепа в Києво-Могилянській академії та єзуїтській колегії у Варшаві чи Полоцьку.</li> 
<li>Служив при дворі польського короля Яна Казимира, який відрядив його завершувати освіту за кордон.</li> 
<li>Протягом 1656-1659 рр. перебував у Німеччині, Італії, Нідерландах, де вивчав іноземні мови (згодом оволодів десятьма мовами), військову справу, дипломатію. Після повернення з Європи належав до оточення польського короля.</li> 
<li>Як королівський повірений Іван Мазепа неодноразово виконував дипломатичні доручення в Україні. Так було, зокрема, у зносинах Яна Казимира з гетьманами України Іваном Виговським, Юрієм Хмельницьким, Павлом Тетерею.</li> 
<li>У 1663 р. Мазепа повернувся до родинного маєтку в Білій Церкві. Згодом він з'явився в Чигирині і став одним із найближчих прибічників гетьмана Дорошенка. незабаром обійняв посаду генерального писаря. Брав участь у війнах Дорошенка проти Польщі.</li> 
<li>Під час виконання дипломатичного доручення 1674 р. в Криму й Туреччині був захоплений запорожцями й відісланий кошовим отаманом Сірком до Самойловича.</li> 
<li>Певний час служив простим козаком, але швидко вивищився завдяки яскравим здібностям.</li> 
<li>Від 1682 р. обіймав посаду генерального осавула в уряді лівобережного гетьмана.</li> </ul> 
<p><i>Надзвичайна освіченість, життєвий досвід, ґречність Івана Мазепи викликали захоплення. Не дивно, що й для польських королів, і для українських гетьманів, і для князя Голіцина - найкультурнішої людини в Московії - Мазепа був великим авторитетом і найпопулярнішою особою з-поміж козацької верхівки. Отож, прихід його на гетьманство 1687 р. був цілком закономірним. </i></p> 
<p style="text-align: center"><i> </i><b>ПІДПИСАННЯ КОЛОМАЦЬКИХ СТАТЕЙ 1687 р. З МОСКОВСЬКОЮ ДЕРЖАВОЮ</b></p> 
<ul> 
<li>Своє гетьманування Іван Мазепа розпочав із підписання <b><i>Коломацьких статей.</i></b> </li> 
<li>Угоду між гетьманом і старшиною, з одного боку, та московськими царями Іваном і Петром Олексійовичами й царівною Софією - з іншого, було укладено <b><i>25 липня 1687 р.</i></b></li> 
<li>Коломацька угода писалася на основі Глухівських статей Многогрішного (17 із 22 статей) з додатками, зробленими за гетьмана Самойловича.</li> 
<li>Деякі зміни, якими Коломацькі статті відрізнялися від попередніх (зокрема, статті 18-20), передбачали посилення в Гетьманщині влади царату і ще більше обмеження прав гетьмана та гетьманського уряду.</li> </ul> 
<p style="text-align: center"><b><i>За Коломацькими статтями</i></b></p> 
<ul> 
<li><b><i>Гетьман не мав права без царського указу позбавляти старшину керівних посад, а старшина - скидати гетьмана.</i></b></li> 
<li>Значно обмежувалося право гетьмана розпоряджатися військовими землями.</li> 
<li><b><i>Гетьманському урядові заборонялося підтримувати дипломатичні зносини з іншими державами.</i></b></li> 
<li>Передбачалося розміщення в гетьманській столиці - м. Батурині - полку московських стрільців.</li> 
<li>Гетьман мав удаватися до особливих заходів, аби <b><i>&quot;усіма силами з</i></b><b><i>'</i></b><b><i>єднувати в міцну й нерозривну згоду обидва руські народи&quot;</i></b>; щоби <b><i>&quot;Малоросію не називали землею Гетьманською</i></b>, а лише <b><i>визнавали землею, яка знаходиться в царській самодержавній владі&quot;.</i></b> Пункт 19 Коломацьких статей до таких заходів відносив, зокрема, шлюби між українцями та московитами.</li> </ul> 
<p><i>Коломацькі статті визначали гетьманський уряд як слухняне знаряддя для здійснення в Україні московської політики, спрямованої на цілковиту ліквідацію Української держави, на ще більшу &quot;прозорість&quot; кордонів України з Московською державою, а також на поступове, але невпинне &quot;розчинення&quot; українців серед московського населення.</i></p> 
<p style="text-align: center"><i> </i><b>ЗОВНІШНЯ ПОЛІТИКА</b></p> 
<p>Про напрями зовнішньополітичної діяльності Мазепи певною мірою свідчать Коломацькі статті.</p> 
<ul> 
<li>На початку гетьманування Іван Мазепа вважав, що зможе втілити свої задуми щодо України тільки в спілці з Москвою, відносини з якою, на його переконання, мали будуватися на засадах українсько-московського договору 1654 р.</li> 
<li>За підтримки Москви Мазепа сподівався поширити територію Гетьманщини на відвойовану від Польщі Правобережну Україну, а також степову смугу вздовж Чорного та Азовського морів, якою володіли Крим і Туреччина. </li> 
<li>Питання вибору іншого союзника на той час не визріло, оскільки Мазепа не довіряв Польщі й негативно ставився до союзу з Кримом і Туреччиною.</li> 
<li>Пов'язаний угодою з Московією, Мазепа брав участь у зовнішньополітичній діяльності царя. Так, козацькі загони надавали допомогу царській армії у походах проти Криму.</li> </ul> 
<p style="text-align: center"><b>Другий кримський похід 1689 р. </b></p> 
<ul> 
<li>На початку весни <b><i>1689 р.</i></b> 112- тисячна московська армія під командуванням Голіцина та 40 тис. українських козаків на чолі з Мазепою знову вирушили в похід на Крим.</li> 
<li>Здобувши перемогу в кількох битвах, московсько-українські війська підійшли до Перекопу, постояли добу під його мурами, а потім повернули назад. </li> 
<li>Такий перебіг подій засвідчив цілковитий провал далекосяжних завойовницьких планів Москви і в Другому кримському поході.</li> 
<li>Невдале завершення цього походу було зумовлене вкрай несприятливими обставинами, за яких він відбувся:</li> 
<ul> 
<li>гостра боротьба за владу між Софією та прибічниками Петра І, що стримувала мобілізацію, уповільнювала комплектацію війська.;</li> 
<li>погана підготовка війська до незвичних умов походу;</li> 
<li>повільне просування армії, бездоріжжя;</li> 
<li>нестача корму для коней, води й продовольства;</li> 
<li>відверте небажання союзників допомагати.</li> </ul> </ul> 
<p>Що ж до України, то <b><i>кримський похід 1689 р.</i> мав негативні наслідки, позаяк загострив внутрішнє становище козацької держави.</b></p> 
<ul> 
<ul> 
<li>Населення обурювали величезні витрати, пов'язані із спорядженням козацької армії.</li> 
<li>Важко сприймалася присутність на українських землях численних підрозділів російської армії.</li> </ul> </ul> 
<p>Ці обставини вимагали від Мазепи неабиякої вправності у здійсненні внутрішньої політики.</p> 
<p style="text-align: center"><b>ВНУТРІШНЯ ПОЛІТИКА</b></p> 
<p>Ставши гетьманом, Мазепа домагався стабілізації українського політичного та економічного життя.</p> 
<p>Визначальною рисою його внутрішньої політики було прагнення об'єднати землі Лівобережжя, Правобережжя, Запорожжя та Слобожанщини в єдиній Україні, яка уявлялася новообраному гетьманові як держава західноєвропейського зразка зі збереженням традиційного козацького устрою.</p> 
<p style="text-align: center"><b><i>Культурно-освітня політика</i></b></p> 
<ul> 
<li>Діяльність Мазепи змінила архітектурні обриси багатьох міст, зокрема Києва, Чернігова, Переяслава, Глухова, Лубен, Батурина, Бахмача та ін. </li> 
<li>Мазепа фундував більше десятка нових храмів, сприяв відбудові багатьох церков княжої доби. Так, у Києві коштом Мазепи було збудовано новий мурований <i>Богоявленський собор Братського монастиря, величний Військово-Микільський собор з мурованою дзвіницею і трапезною палатою в Пустинно-Микільському монастирі, церкву Всіх святих у Києво-Печерській лаврі. </i>Було відбудовано <i>лаврські Успенський собор і Троїцьку надбрамну церкву; Софійський та Михайлівський Золотоверхий собори з дзвіницями.</i></li> 
<li>Видання мазепинської доби належать до найкращих зразків українського друку.</li> 
<li>Сам гетьман, маючи одну з найбагатших в Україні книгозбірень, обдаровував книжками з неї монастирі, церкви, окремих осіб.</li> 
<li>Не менше, ніж церквами і монастирями, опікувався гетьман <b><i>Києво-Могилянською академією:</i></b></li> 
<ul> 
<li>збудував перший поверх нового будинку академії;</li> 
<li>домігся підтвердження статусу академії;</li> 
<li>надавав у володіння села й землі;</li> 
<li>матеріально підтримував студентів.</li> </ul> </ul> 
<p>Академію стали називати навіть Могилянсько-Мазепинською.</p> 
<ul> 
<li>Дбав Мазепа і про створення нових осередків культури, одним із яких став <b><i>Чернігівський колегіум.</i></b></li> </ul> 
<p style="text-align: center"><b><i>Соціально-економічна політика</i></b></p> 
<ul> 
<li>Посилення ролі українського гетьмана, підтримка ним козацької старшини.</li> 
<li>Створення козацької еліти запровадженням посад <b><i>бунчукових товаришів.</i></b> Крім них (останніх), в оточенні Мазепи з'явилися ще й <b><i>значкові </i> </b>та<b><i> значні військові товариші</i></b>. За цими посадами гетьман закріплював особливі привілеї. </li> 
<li>Надзвичайно вимогливо ставився гетьман до освіти майбутніх державних діячів, тому заохочував навчання молоді зі свого оточення в Києво-Могилянській академії і за кордоном.</li> </ul> 
<p><i>У розвитку української освіти, науки, мистецтва, книгодрукування гетьман вкладав величезні кошти з державної скарбниці та власні, справедливо вважаючи, що лише в такий спосіб Україна зможе зрівнятися з європейськими державами.</i></p> 
<p style="text-align: center"><b> ВІДРОДЖЕННЯ КОЗАЦЬКОГО УСТРОЮ НА ПРАВОБЕРЕЖНІЙ УКРАЇНІ </b></p> 
<p>Прагнучи об'єднати всі українські землі під однією булавою, Мазепа ніколи не випускав з-під уваги Правобережну Україну.</p> 
<ul> 
<li><b><i>Наприкінці </i></b><b><i>XVII</i></b><b><i> ст. більшість земель Правобережжя лежала пусткою.</i></b> Це непокоїло польський уряд, бо спустошені внаслідок кривавих воєн і масової втечі населення землі, на які безперешкодно нападали турецько-татарські орди, становили загрозу для поновлення східних воєводств.</li> 
<li><b><i>Єдиним надійним способом зменшення цієї загрози було заселення сплюндрованого краю. </i></b></li> 
<li>У зв'язку з цим польський король Ян ІІІ Собеський знову звернувся до козацтва.</li> 
<li>Заохочуючи заселення пусток, польський уряд рішенням 1685 р. надав козацтву &quot;правдиві привілеї та вольності&quot;.</li> 
<li>Згідно з тією ухвалою козаки створювали на заселених ними землях власний полково-сотенний устрій.</li> 
<li><b><i>Так відновилися чотири полки: Богуславський, Корсунський, Брацлавський, Фастівський (Білоцерківський)</i></b> на чолі з полковниками Самійлом Івановичем (Самусем), Захаром Іскрою, Андрієм Абазином та Семеном Палієм.</li> 
<li>Відновлені полки були не тільки військовими, а й адміністративно-територіальними одиницями.</li> 
<li>Кожен із полковників заохочував заселення пусток, сприяв створенню в містах і селах органів козацького самоврядування, зокрема й козацьких судів.</li> 
<li>Особливою активністю у відродженні козацького ладу відзначався фастівський полковник <b><i>Семен Палій.</i></b></li> </ul> 
<p style="text-align: center"><b>НАЦІОНАЛЬНО-ВИЗВОЛЬНЕ ПОВСТАННЯ 1702-1704 рр.</b></p> 
<ul> 
<li>У 1699 р. Польща уклала мирну угоду з Туреччиною. Турецька загроза ослабла, тож відпала потреба в козацтві.</li> 
<li>Сейм ухвалив ліквідувати правобережне козацтво, а відтак гетьман наказав полковникам розпустити їхні полки.</li> 
<li>Після захоплення польськими військами взимку 1702 р. кількох козацьких міст на Правобережній Україні у відповідь <b><i>почалося повстання, очолене Семеном Палієм.</i></b></li> 
<li>Цей визвольний рух мав на меті визволення Правобережної України від польського панування та об'єднання з Лівобережною Гетьманщиною.</li> 
<li>У липні 1702 р. рух охопив <b><i>Київщину</i></b>, а на початку 1703 р. повстанці вже контролювали значну частину <b><i>Правобережної України</i></b>. Повстання поширилось на <b><i>Волинь і Поділля</i></b>, <b><i>дійшло до Галичини</i></b>. 15-тисячне військо, кинуте на його придушення, спинити визвольний рух не змогло.</li> 
<li>Повстанці Палія ставали союзниками шведів, які на той час були в стані війни з поляками, - адже 1700 р. розпочалася шведсько-московська (Північна) війна.</li> 
<li>Це занепокоїло Москву, яка одразу відгукнулася на прохання польського короля Августа ІІ надати допомогу, але використала для цього війська Мазепи.</li> 
<li>Навесні 1704 р. війська гетьмана Мазепи перейшли Дніпро і зайняли Київщину й Волинь.</li> 
<li><b><i>Семена Палія заарештували та ув</i></b><b><i>'</i></b><b><i>язнили</i></b> (через рік його було відправлено до Москви, а потім заслано до Сибіру).</li> 
<li>Польща, значну частину якої окупували шведські війська, не могла реально претендувати на Правобережну Україну.</li> 
<li>За таких обставин Правобережжя опинилося під владою Мазепи.</li> </ul> 
<p><i>Об</i><i>'</i><i>єднання Правобережної України за Мазепи тривало від 1704 р. до подій 1708-1709 рр.</i></p> 
