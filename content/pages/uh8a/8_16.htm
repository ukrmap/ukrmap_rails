<h1>ПОРУШЕННЯ ТЕРИТОРІАЛЬНОЇ ЦІЛІСНОСТІ УКРАЇНСЬКОЇ ДЕРЖАВИ - ГЕТЬМАНЩИНИ</h1> 
<p style="text-align: center"><b> ЗАСАДНИЧІ ТЕЗИ</b></p> 
<ul> 
<li>Укладення Андрусівського договору - одна з найтяжчих подій другої половини XVII ст. Договір засвідчив втрату територіальної цілісності Української держави, узаконивши й закріпивши насильницький поділ українських земель між Польщею та Московією. </li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1659 р., жовтень</b></p></td> 
<td valign=top> 
<p>Підписання Ю.Хмельницьким і московським урядом Переяславських статей.</p></td> </tr> 
<tr> 
<td valign=top nowrap> 
<p style="text-align: right"><b>1660 р., вересень-жовтень</b></p></td> 
<td valign=top> 
<p>Чуднівська воєнна кампанія. Укладення Слободищенського трактату.</p></td> </tr> 
<tr> 
<td valign=top nowrap> 
<p style="text-align: right"><b>1663 р., червень</b></p></td> 
<td valign=top> 
<p>Козацька (чорна) рада в Ніжині. Проголошення гетьманом І.Брюховецького.</p></td> </tr> 
<tr> 
<td valign=top nowrap> 
<p style="text-align: right"><b>1663-1668 рр.</b></p></td> 
<td valign=top> 
<p>Гетьманство І.Брюховецького на Лівобережній Україні.</p></td> </tr> 
<tr> 
<td valign=top nowrap> 
<p style="text-align: right"><b>1663-1665 рр.</b></p></td> 
<td valign=top> 
<p>Гетьманство П.Тетері на Правобережній Україні.</p></td> </tr> 
<tr> 
<td valign=top nowrap> 
<p style="text-align: right"><b>1665 р., жовтень</b></p></td> 
<td valign=top> 
<p>Підписання Іваном Брюховецьким Московських статей.</p></td> </tr> 
<tr> 
<td valign=top nowrap> 
<p style="text-align: right"><b>1666 р., січень</b></p></td> 
<td valign=top> 
<p>П.Дорошенка обрано гетьманом правобережних полків.</p></td> </tr> 
<tr> 
<td valign=top nowrap> 
<p style="text-align: right"><b>1667 р., 30 січня</b></p></td> 
<td valign=top> 
<p>Андрусівське перемир'я між Москвою та Річчю Посполитою. Закінчення московсько-польської війни.</p></td> </tr> </table> 
<p style="text-align: center"><b>ОСОБИСТІСТЬ</b></p> 
<p><b><i>Юрій Хмельницький </i></b>був наймолодшою дитиною Богдана Хмельницького та його першої дружини Ганни Сомко. Гетьман дістав непогану домашню освіту, був добре обізнаний зі Святим Письмом, знав кілька мов - грецьку, латину, польську. Вчився Юрій Хмельницький і в Києво-Могилянській академії, але недовго, бо через погіршення здоров'я гетьман повернув сина до Чигирина, де той продовжив навчання вдома.</p> 
<p>Ім'я гетьманича в джерелах дедалі частіше згадується після 1653 р., коли по загибелі старшого брата Тимоша він став єдиним спадкоємцем Богдана. Старий гетьман готував ґрунт для передачі булави Юрію, зокрема призначив 16-літнього сина наказним гетьманом в одному з відповідальних походів. Але, як мовиться у прислів’ї, до булави треба голови. Юрій Хмельницький міг стати добрим ученим, письменником, але був зовсім нездатний до ролі гетьмана та військового діяча.</p> 
<p><b><i>Павло Тетеря </i></b>походив з української київської шляхти. Він народився у 20-х рр. XVII ст. Здобувши освіту, став підписком (канцеляристом) у Луцькому гродському суді. У 1648 р. приєднався до Богдана Хмельницького. З 1649 р. - переяславський полковий писар, з 1653 р. - переяславський полковник. Павло Тетеря мав неабиякий хист дипломата, за що його особливо цінував Богдан Хмельницький. Перебуваючи в Чигирині при гетьманові, він брав участь майже в усіх дипломатичних переговорах. Так, 1649 р. був на чолі посольства до трансильванського князя Юрія (Дєрдя) ІІ Ракоці; 1652 р. супроводжував Тимоша Хмельницького в подорожі до Ясс, коли той мав одружитися з дочкою молдавського господаря. У 1654 р. разом із Богдановичем-Зарудним очолив посольство до Москви, де обговорювався й затверджувався українсько-московський договір. Тетеря був одним із авторів Гадяцького договору 1658 р. та Слободищенського трактату 1660 р. Після загибелі Данила Виговського (брата Івана Виговського) одружився з його вдовою - дочкою Богдана Хмельницького Катериною.</p> 
<p style="text-align: center"><b>ГЕТЬМАН ЮРІЙ ХМЕЛЬНИЦЬКИЙ. ПЕРЕЯСЛАВСЬКИЙ ДОГОВІР 1659 р.</b></p> 
<p>На гетьманство Юрія Хмельницького обрали 28 вересня 1659 р.</p> 
<ul> 
<li>Своє гетьманування Юрій Хмельницький вирішив розпочати укладенням нового договору з Московією.</li> 
<li>Він прагнув рівноправних і взаємовигідних умов, які дали б змогу зберегти незалежність Української держави у конфедерації з Московією.</li> 
<li>Проте переговори, що відбулися <b><i>17 жовтня 1659 р.</i></b> в Переяславі, мали для України небажані результати. Тиск московських воєвод і 40-тисячного московського війська змусили Юрія Хмельницького і старшину підписати варіант договору, запропонований царськими дипломатами-воєначальниками. </li> 
<li>При цьому представники московського царя вдалися до брутальної брехні, подаючи свої статі як такі, що їх уклав Богдан Хмельницький.</li> </ul> 
<p style="text-align: center"><b>Переяславський договір 1659 р. </b></p> 
<p>Договір, укладений Юрієм Хмельницьким, на відміну від договору 1654 р.,<b><i> був нерівноправним. </i></b></p> 
<ul> 
<li>Московські воєводи одержували право прибути із залогами не тільки до Києва, а й до Переяслава, Ніжина, Чернігова, Брацлава та Умані.</li> 
<li>Гетьманському урядові заборонялося вести самостійну зовнішню політику, а саме: укладати міжнародні договори, приймати іноземних послів тощо. </li> 
<li>Київський митрополит повинен був визнати зверхність московського патріарха (Українська православна церква відкинула цю статтю як неправомірну).</li> 
<li>Заборонялося без царського дозволу переобирати гетьмана, а також оголошувати війну або посилати полки на допомогу сусіднім державам.</li> 
<li>Гетьман втрачав право призначати і звільняти генеральну старшину та полковників.</li> </ul> 
<p><i>Отже, Переяславський договір 1659 р. закріплював зміни в українсько-московських політичних відносинах. <b>Українська держава втрачала незалежність, перетворюючись на автономну частину Московського царства. </b>І хоча автономія була тоді ще доволі широкою, дії царату однозначно засвідчили, що наступ на незалежність України триватиме. </i></p> 
<p style="text-align: center"><i> </i><b>ЧУДНІВСЬКА КАМПАНІЯ 1660 р. ТА УКЛАДЕННЯ СЛОБОДИЩЕНСЬКОГО ТРАКТАТУ</b></p> 
<ul> 
<li>Наступним зовнішньополітичним заходом Юрія Хмельницького став похід українсько-московських військ на Західну Україну. <b>Метою походу було визволення західноукраїнських земель з-під влади Польщі. </b></li> 
<li>Очевидним, однак, був той факт, що дві інші учасниці операції - Польща та Московія, які розірвали перемир'я й поновили воєнні дії задля досягнення цілковитого панування над Україною, докладуть зусиль, аби перешкодити об'єднанню та зміцненню України.</li> 
<li>Основні події кампанії відбулися в районі Чуднова на Волині. Вони закінчилися розгромом російських військ, капітуляцією гетьмана Ю.Хмельницького і підписанням <b><i>7 жовтня Слободищенського трактату.</i></b></li> </ul> 
<p style="text-align: center"><b><i> </i>Слободищенський трактат 1660 р.</b></p> 
<ul> 
<li>Трактат розроблявся на основі Гадяцького договору, однак текст його зазнав суттєвих змін.</li> 
<li>Було усунуто статтю про Велике князівство Руське. Передбачалося повернення польській шляхті й магнатам усіх маєтностей в Україні.</li> 
<li>Гетьмана позбавлено права зовнішньополітичних відносин; його було зобов’язано надавати військову допомогу Польщі в її війнах з іншими державами.</li> </ul> 
<p><b><i>Українська держава згідно з трактатом ставала тільки автономною частиною Речі Посполитої. </i></b><i>Отож і Слободищенський трактат не приніс Україні миру. Внутрішнє становище козацької держави ще більше ускладнилося, бо виникла загроза перетворення української території на арену жорстокої боротьби між Московією та Річчю Посполитою. </i></p> 
<p style="text-align: center"><i> </i><b>Наслідки Чуднівської кампанії та підписання Слободищенського трактату</b></p> 
<ul> 
<li>Нова угода з Польщею не була сприйнята більшою частиною лівобережного козацтва.</li> 
<li>Рядові козаки й старшина відмовлялися визнавати владу Юрія Хмельницького.</li> 
<li>Лівобережні полки склали присягу цареві. Рух проти Хмельниченка очолив його дядько <b> <i>Яким Сомко</i></b>, який прагнув посісти гетьманство.</li> 
<li>Проте Сомко був не єдиним претендентом на гетьманську булаву. Гетьманування домагався й ніжинський полковник <b><i>Василь Золотаренко.</i></b></li> </ul> 
<p>У Москві вдало скористалися з міжусобної боротьби в Україні. Підтримуючи то одного, то іншого претендента, московський уряд загострював ситуацію й водночас посилював свою владу на Лівобережжі. А найбільше подобався московському цареві запопадливий Іван Брюховецький - тоді кошовий отаман Запорозької Січі.</p> 
<p>Не бажала відмовлятися від українських земель і Польща.</p> 
<p><i>Втручання інших держав у протистояння різних козацьких угрупувань у боротьбі за гетьманську булаву призвело до поділу України на Лівобережну та Правобережну, що боролися між собою: одна на боці Москви, інша - на боці Польщі. Отже, в Україні розпочалася нова громадянська війна. </i></p> 
<p style="text-align: center"><b>ГЕТЬМАН ПАВЛО ТЕТЕРЯ, ЙОГО ДІЯЛЬНІСТЬ (1663-1665 рр.)</b></p> 
<ul> 
<li>Прагнення Юрія Хмельницького придушити антигетьманські виступи 1661-1662 рр. закінчилися невдачею.</li> 
<li>Молодий гетьман остаточно вирішив зректися булави. </li> 
<li><b><i>Скликана на початку січня 1663 р. рада в Чигирині обрала гетьманом Павла Тетерю,</i></b> а Юрій Хмельницький незабаром постригся в ченці під ім'ям Гедеона і став ігуменом монастиря у Корсуні.</li> </ul> 
<p><b><i>Після відмови Юрія Хмельницького від гетьманства 1663 р. державна територія України поділилася на Правобережну та Лівобережну Гетьманщини. </i></b></p> 
<ul> 
<li>На <b><i>правобережні полки</i></b> через гетьмана Тетерю намагалася впливати Польща, прагнучи відновити й утвердити там свою владу. </li> 
<li><b><i>Лівобережні козаки</i></b> дедалі більше підпадали під владу Москви, яка прагнула поставити на гетьманство вигідного для себе претендента. </li> 
<li>Спираючись на підтримку Польщі, Павло Тетеря сподівався поширити свою владу на Лівобережжя.</li> 
<li>Похід на Лівобережну Україну, що розпочався восени 1663 р., був невдалим. На Правобережжі набирало розмаху антигетьманське та антипольське повстання, до якого прилучилися запорожці й дехто з лівобережних полковників.</li> 
<li>Такий перебіг подій ускладнив становище Павла Тетері.</li> 
<li>За участь у змові було заарештовано рік тому обраного київського митрополита Йосифа Тукальського та архімандрита Свято-Онуфріївського монастиря Гедеона (Юрія) Хмельницького, полковника Григорія Гуляницького, яких незабаром ув’язнили в колишній столиці хрестоносців Тевтонського ордену - Мальборку (Марієнбурзі), а також І.Виговського, якого засудили до страти і розстріляли. Каральні загони не додали популярності Павлові Тетері. Прірву між ним та козацтвом поглиблювали й дії польського воєначальника Стефана Чернецького.</li> 
<li>За таких обставин у липні 1665 р. Тетеря втік до Польщі.</li> 
<li>Гетьманську булаву отримав Петро Дорошенко, остаточне затвердження якого відбулося на Генеральній раді в січні 1666 р. в Чигирині.</li> </ul> 
<p style="text-align: center"><b>БОРОТЬБА ЗА ВЛАДУ НА ЛІВОБЕРЕЖНІЙ УКРАЇНІ. ГЕТЬМАН ІВАН БРЮХОВЕЦЬКИЙ</b></p> 
<ul> 
<li>На Лівобережній Україні у квітні 1662 р. переяславський полковник Яким Сомко скликав у Козельці старшинську раду. </li> 
<li>Рада обрала Сомка гетьманом. Проте обіймав він цю посаду лише місяць, бо московський уряд, не довіряючи Сомку, не визнав законності його обрання. </li> 
<li>У Москві воліли бачити гетьманом запорозького отамана <b><i>Івана Брюховецького.</i></b> 
<ul> 
<li>Налагодивши тісні зв’язки з впливовими московськими урядовцями, він зміг переконати царя у своїй відданості московському престолу. </li> 
<li>Вдаючись до хитрощів, підлещуючись до найвпливовіших осіб, легко погоджуючись на поступки у відносинах України з Московією, він отримав те, чого не мали інші претенденти на гетьманство на Лівобережній Україні, - підтримку московського царя, а відтак і військову допомогу. </li> 
<li>Брюховецький розумів, що хоч би якою великою була московська підтримка, та все ж таки обирати на гетьманство його має козацтво. Зваживши на внутрішньополітичну ситуацію, він брехливими обіцянками прихилив на свій бік Запорозьку Січ, козацькі низи і міщанство. </li> </ul> 
<li><b><i>17-18 червня 1663 р. в Ніжині</i></b> зібралася рада, в якій взяли участь разом із козаками селяни та міські жителі. Спираючись на підтримку козацьких низів, які рішуче виступали проти старшини, а також під тиском московських військ <b><i>Іван Брюховецький </i></b>здобув перемогу над Сомком.</li> 
<li>Доступившись до влади, Брюховецький дуже швидко зрікся передвиборних обіцянок.</li> 
<li>Владний і честолюбний, Брюховецький не відмовлявся від планів об'єднання українських земель під однією булавою. У цьому переконує його участь у воєнних діях 1663-1665 рр.</li> </ul> 
<p style="text-align: center"><b>Московський договір 1665 р. </b></p> 
<p>У своїй діяльності Іван Брюховецький спирався на підтримку Москви. Він робив чималі поступки московському урядові. <b><i>У 1665 р. Брюховецький - перший з українських гетьманів - поїхав до Москви &quot;побачити пресвітлі очі государя&quot;.</i></b></p> 
<p>Там він погодився підписати новий договір.</p> 
<ul> 
<li>Московські воєводи й залоги отримували право перебувати майже в усіх великих містах.</li> 
<li>Збирання податків покладалося на московських воєвод, а збори повністю мали надходити до царської казни.</li> 
<li>Вибори гетьмана могли відбуватися лише з дозволу царя та у присутності царського представника.</li> 
<li>Гетьманський уряд позбавлявся права на проведення самостійної зовнішньої політики.</li> </ul> 
<p><i>Московські статті істотно обмежували автономію Лівобережної Гетьманщини, посилювали її залежність від московського царя.</i></p> 
<p style="text-align: center"><b> АНДРУСІВСЬКИЙ ДОГОВІР</b></p> 
<p>Тим часом Московія та Річ Посполита розпочали переговори. Закінчилися вони підписанням 30 січня 1667 р. в с. Андрусові (поблизу Смоленська) перемир'я.</p> 
<table border=1 cellspacing=0 cellpadding=5 bordercolor="#FFFFFF" bordercolorlight="#000000"> 
<tr> 
<td width=194 valign=top> 
<p style="text-align: center">Московія</p></td> 
<td width=184 colspan=2 valign=top> 
<p style="text-align: center">Польща</p></td> </tr> 
<tr> 
<td width=378 colspan=3 valign=top> 
<p style="text-align: center">Воєнні дії між цими державами припинялися. Встановлювалося перемир'я на 13,5 років.</p></td> </tr> 
<tr> 
<td width=195 colspan=2 valign=top> 
<p>Під владою Московії залишалася Лівобережна Україна, їй поверталися Сіверщина, Смоленщина і на два роки - Київ.</p></td> 
<td width=183 valign=top> 
<p style="text-align: center">За Польщею закріплювалися землі Білорусі й Правобережної України.</p></td> </tr> 
<tr> 
<td width=378 colspan=3 valign=top> 
<p>Запорозька Січ переходила під контроль обох держав.</p> </td> </tr> </table> 
<p><b><i>Здебільшого Андрусівський договір, який стосувався України, був укладений таємно, без погодження з українською стороною.</i></b></p> 
<p><i>Він перекреслював більшість здобутків українського народу, завойованих майже 20-літньою боротьбою за національне визволення, узаконив і закріплював насильницький поділ українських земель між Польщею та Московією. </i></p> 
<p style="text-align: center"><b> Наслідки подій кінця 50 - першої половини 60-х рр. </b><b>XVII</b><b> ст. для України</b></p> 
<p>Точилася громадянська війна. За володіння гетьманською булавою одночасно боролися кілька претендентів від угрупувань різної зовнішньополітичної орієнтації.</p> 
<ul> 
<li>Наслідком постійного втручання у внутрішні справи України інших держав, залучення їхньої військової сили були майже неперервні воєнні дії, внаслідок яких спустошувалися цілі регіони, руйнувалося й без того занедбане господарство, масово гинули люди.</li> 
<li>Козацька Україна втрачала державну незалежність та економічну потугу.</li> 
<li>Але найтяжчий наслідок того періоду української історії - втрата територіальної цілісності України. Дніпро, який мав би з’єднувати Україну, розділив Гетьманщину на Лівобережну та Правобережну. </li> </ul> 
<p><i>Закріплений Андрусівським договором насильницький поділ українських земель між Московією та Польщею надзвичайно ускладнював визвольні змагання українців - адже відтоді для побудови незалежної держави необхідно було долати опір двох, ворожих одна одній, держав. Перебування у складі різних держав під впливом різних культур загрожувало українському народові розколом. Саме тому найголовнішими завданнями українських державців стали скасування умов Андрусівського договору та об'єднання України під владою одного гетьмана.</i></p> 
