<h1>НАЦІОНАЛЬНО-ВИЗВОЛЬНІ ПОВСТАННЯ УКРАЇНСЬКОГО НАРОДУ 20-30-х рр. XVII ст.</h1> 
<p style="text-align: center"><b> ЗАСАДНИЧІ ТЕЗИ</b></p> 
<ul> 
<li>Національно-визвольні повстання українського народу 20-30-х рр. XVII ст. - переддень Національно-визвольної війни українського народу проти польського панування середини XVII ст.</li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1625 р.</b></p></td> 
<td valign=top> 
<p>Польсько-козацький збройний конфлікт. Куруківська угода поляків із козаками.</p></td> </tr> 
<tr> 
<td valign=top nowrap> 
<p style="text-align: right"><b>1630 р.</b></p></td> 
<td valign=top> 
<p>Козацьке повстання під проводом Тараса Федоровича (Трясила).</p></td> </tr> 
<tr> 
<td valign=top nowrap> 
<p style="text-align: right"><b>1632-1648 рр.</b></p></td> 
<td valign=top> 
<p>Правління в Речі Посполитій короля Владислава ІV.</p></td> </tr> 
<tr> 
<td valign=top nowrap> 
<p style="text-align: right"><b>1632 р.</b></p></td> 
<td valign=top> 
<p>Затвердження польським сеймом &quot;Пунктів для заспокоєння руського народу&quot;. Визнання законності існування в Речі Посполитій православної церкви. Обрання Київським митрополитом Петра Могили.</p></td> </tr> 
<tr> 
<td valign=top nowrap> 
<p style="text-align: right"><b>1632-1634 рр.</b></p></td> 
<td valign=top> 
<p>Смоленська (московсько-польська) війна.</p></td> </tr> 
<tr> 
<td valign=top nowrap> 
<p style="text-align: right"><b>1634 р.</b></p></td> 
<td valign=top> 
<p>Поляновський мир Московії з Польщею.</p></td> </tr> 
<tr> 
<td valign=top nowrap> 
<p style="text-align: right"><b>1635 р.</b></p></td> 
<td valign=top> 
<p>Зруйнування фортеці Кодак запорожцями на чолі з Іваном Сулимою.</p></td> </tr> 
<tr> 
<td valign=top nowrap> 
<p style="text-align: right"><b>1637-1638 рр.</b></p></td> 
<td valign=top> 
<p>Козацьке повстання під проводом П.Павлюка, Я.Острянина, Д.Гуні.</p></td> </tr> 
<tr> 
<td valign=top nowrap> 
<p style="text-align: right"><b>1638 р.</b></p></td> 
<td valign=top> 
<p>Затвердження сеймом Речі Посполитої &quot;Ординації війська Запорозького реєстрового...&quot;</p> </td> </tr> </table> 
<p style="text-align: center"><b> ПОСТАТІ</b></p> 
<p><b><i>Марко Жмайло</i></b> - козацький гетьман, провідник козаків під час польсько-козацького збройного конфлікту 1625 р. Скинутий з гетьманства поміркованою старшиною, яка, з огляду на обставини, мусила вступити в переговори з польським гетьманом С.Конецпольським і укласти Куруківську угоду.</p> 
<p><b><i>Тарас Федорович (Трясило)</i></b> - гетьман нереєстрових козаків. Року 1629 водив запорожців у Крим. У березні 1630 р. очолив антипольське повстання. У боях під Корсунем і Переяславом його загони розбили польське військо, змусивши поляків у червні підписати угоду.</p> 
<p><b><i>Іван Сулима</i></b> - гетьман запорозьких козаків. Учасник походів проти Криму, Туреччини, за що одержав золоту медаль папи Римського. Зруйнував щойно збудовану поляками фортецю Кодак (1635 р.). У листопаді 1635 р. справу Сулими та його сподвижників було розглянуто на надзвичайному сеймі. Івана Сулиму засудили до страти і четвертували.</p> 
<p><b><i>Павло Павлюк (Бут) </i></b>- учасник повстання І.Сулими, з яким брав фортецю Кодак (1635 р.). Уникнув страти. Згодом обраний гетьманом. Року 1637 очолив нове козацьке повстання. Після невдалої битви з коронним військом під Кумейками у грудні 1637 р. потрапив у полон, невдовзі був страчений у Варшаві.</p> 
<p><b><i>Яків Острянин</i></b> - козацький гетьман, провідник повстання 1638 р. Під Жовнином у червні 1638 р., втративши надію на успіх, відступив із частиною козаків на Слобідську Україну, де оселився біля Чугуєва.</p> 
<p><b><i>Дмитро Гуня</i></b> - учасник повстання Павлюка. Під Кумейками вдалим маневром врятував козацький загін від розгрому. Влітку 1638 р. був обраний гетьманом. Відбиваючись від поляків, спорудив при впадінні р. Старець у Сулу неприступний табір, який врятував повсталих козаків від цілковитої поразки.</p> 
<p><b><i>Владислав І</i></b><b><i>V</i></b> (1595-1648) - король Речі Посполитої (1632-1648 рр.). Прихильник сильної центральної влади; під тиском сейму погодився на криваве придушення національно-визвольних повстань в Україні 1635 і 1637-1638 рр.</p> 
<p style="text-align: center"><b>ПОЛЬСЬКО-КОЗАЦЬКИЙ ЗБРОЙНИЙ КОНФЛІКТ 1625 р.</b></p> 
<p>Занепокоєний масовим покозаченням українців, які, запроваджуючи власне самоврядування, відмовлялися коритися владі, уряд Речі Посполитої розпочав підготовку до чергового карального походу проти козаків.</p> 
<ul> 
<li>У вересні 1625 р. великий коронний гетьман Станіслав Конецпольський з 30-тисячним військом вирушив із Бара на Подніпров`я. </li> 
<li>Козацькі загони, очолені <b><i>Марком Жмайлом</i></b>, зустрівши поляків поблизу Канева, вдало відбивалися.</li> 
<li>Особливо відчутних втрат польське військо зазнало біля Курукового озера.</li> 
<li>Це змусило польське командування вдатися до мирних переговорів, які було завершено укладенням компромісної угоди. Від козаків Куруківську угоду підписував Михайло Дорошенко, обраний гетьманом замість Жмайла.</li> </ul> 
<p style="text-align: center"><b>Куруківська угода</b></p> 
<p>Угода передбачала:</p> 
<ul> 
<li>козацький реєстр до 6 тис.;</li> 
<li>ті ж, хто не увійшов до списку, мусили повернутися до маєтків своїх власників;</li> 
<li>одна тисяча козаків мала постійно перебувати на Запорожжі, щоб перешкоджати втечам селян.</li> 
<li>Козаків зобов’язували: 
<ul> 
<li>не втручатись в релігійні справи;</li> 
<li>відмовитися від морських походів;</li> 
<li>не підтримувати зносин з іншими державами.</li> </ul> 
<li>Куруківська угода встановлювала чіткий устрій реєстрового козацтва за територіальним принципом.</li> 
<li>Було створено шість полків реєстровців: Білоцерківський, Канівський, Корсунський, Переяславський, Черкаський і Чигиринський по тисячі вояків у кожному. Кожен полк складався із десяти сотень.</li> 
<li>Військова влада над реєстровцями належала старшому (гетьману), якого обирала загальновійськова рада й затверджував польський уряд.</li> </ul> 
<p style="text-align: center"><b>ПОВСТАННЯ 1630 р. ПІД ПРОВОДОМ ТАРАСА ФЕДОРОВИЧА (ТРЯСИЛА)</b></p> 
<p style="text-align: center"><b>Причини повстання</b></p> 
<ul> 
<li>Куруківська угода посилила суперечності між козаками - тими, хто потрапив до реєстру і тими, хто залишився поза ним. А що останніх була більшість, то загроза нових спалахів козацького невдоволення залишилася.</li> 
<li>До того ж, ситуація в Україні ускладнювалася запровадженням нового загальнодержавного податку. Не вщухали конфлікти на релігійному ґрунті.</li> 
<li>Аби витримати населення в покорі, польський уряд удався до сили: на Київщину було відправлено значну частину коронного війська. Але ці нерозважливі дії тільки погіршили становище.</li> </ul> 
<p><b><i> </i></b><i>Мешканці міст і сіл бралися до зброї. Десятки тисяч утікачів збиралися на Січі. Так визріло нове повстання.</i></p> 
<p style="text-align: center"><i> </i><b>Хід повстання</b></p> 
<ul> 
<li>Нереєстровці обрали гетьманом <b><i>Тараса Федоровича</i></b>, більше відомого під прізвиськом <b><i>Трясило.</i></b></li> 
<li>У березні 1630 р. він зі своїм військом підійшов до Черкас, а звідти рушив до Корсуня, після здобуття якого на бік Федоровича перейшла більшість реєстровців.</li> 
<li>Польський уряд з метою придушення повстання відправив у каральний похід коронне військо.</li> 
<li>Вирішальні бої між повстанцями й польським військом сталися під Переяславом. Вони тривали протягом трьох тижнів. <b>20 травня 1630 р.</b> козаки влаштували карателям &quot;Тарасову ніч&quot;.</li> </ul> 
<p style="text-align: center"><b>Переяславська угода 1630 р.</b></p> 
<p style="text-align: center"><b>Причини укладення:</b></p> 
<ul> 
<li>успішні дії повстанців;</li> 
<li>чутки про дипломатичні контакти козаків з Московією, Кримом та Швецією;</li> 
<li>невдоволення польських найманців, яким затримували платню.</li> </ul> 
<p style="text-align: center"><b>Зміст</b></p> 
<ul> 
<li>Підтверджувала умови попередньої - Куруківської.</li> 
<li>Щоправда, козацький реєстр було збільшено до 8 тис.: до реєстру вписувалися козаки, вилучені з нього на початку року.</li> 
<li>Козаки отримували право самі обирати собі гетьмана.</li> </ul> 
<p><i>Деяке пом’якшення уряду Речі Посполитої у ставленні до козаків, засвідчене Переяславською угодою, було пов’язане з наближенням кінця терміну Деулінського перемир'я з Московською державою, поновленням воєнних дій та участю в них козацьких загонів.</i></p> 
<p style="text-align: center"><b><i> </i>ПОВСТАННЯ 1635 р. НА ЧОЛІ З ІВАНОМ СУЛИМОЮ</b></p> 
<p style="text-align: center"><b>Причини повстання</b></p> <ol start=1 type=1> 
<li>Протягом 1632-1634 рр. тисячі козаків брали участь у польсько-московській (Смоленській) війні. Коли ж 1634 р. між Москвою та Варшавою було підписано Поляновський мирний договір, польський уряд укотре вдався до спроби ліквідувати козацтво. До цього поляків спонукали постійні скарги на запорожців урядів Туреччини і Криму. Через козацькі походи відносини між Річчю Посполитою і цими державами настільки загострилися, що постала загроза війни. Вже в лютому 1635 р. сейм Речі Посполитої затвердив спеціальну постанову &quot;Про припинення козацької сваволі&quot;, на територію Наддніпрянщини було введено загони коронного війська.</li> 
<li>Крім того, з метою контролю над козаками передбачалося збудувати в пониззях Дніпра, поближче до Запорозької Січі, потужну фортецю, у якій постійно перебувала б польська залога. Вояки залоги мали б перешкоджати втікачам, які прагнули потрапити на Низ, а також перекрити головний шлях постачання Запорожжя провіантом і боєприпасами.</li> </ol> 
<p style="text-align: center"><b>Спорудження Кодацької фортеці</b></p> 
<ul> 
<li>Фортецю вирішили будувати на правому березі Дніпра біля першого порога - Кодацького.</li> 
<li>Будівництво очолив французький військовий інженер, найманець польського короля <b><i>Гійом Левассер де Боплан.</i></b></li> 
<li>Фортецю <b><i>Кодак</i></b> спорудили швидко: будівельні роботи тривали чотири місяці, і вже до середини літа <b>1635 р.</b> вона була цілком готова.</li> 
<li>У Кодаку розмістилася польсько-шляхетська залога, якою командував французький офіцер Маріон.</li> </ul> 
<p style="text-align: center"><b>Здобуття Кодака запорожцями</b></p> 
<ul> 
<li>Будівництво Кодака вкрай обурило запорожців. Вони обрали гетьманом <b>Сулиму</b>, який розробив план зруйнування Кодака й розіслав універсали із закликом до боротьби. На початку серпня 1635 р. козацьке військо виступило із Січі.</li> 
<li>Іван Сулима скористався відсутністю коронного війська й частини реєстровців, які тоді воювали в Прибалтиці. Запорожці легко оволоділи Кодаком і частково зруйнували фортецю. Завершивши операцію, козаки відійшли на Запорожжя, де на одному з островів спорудили табір.</li> 
<li>Наприкінці серпня розпочався похід проти запорожців.</li> 
<li>Становище повстанців ускладнювалося. Похолоднішало, забракло харчів і палива. У таборі зростало невдоволення. Цим і скористалися зрадники, вони схопили козацького ватажка та його найближчих помічників і видали їх полякам.</li> </ul> 
<p style="text-align: center"><b>НАЦІОНАЛЬНО-ВИЗВОЛЬНЕ ПОВСТАННЯ 1637-1638 рр. ПІД ПРОВОДОМ ПАВЛА ПАВЛЮКА, ЯКОВА ОСТРЯНИНА, ДМИТРА ГУНІ</b></p> 
<ul> 
<li>Жорстока розправа над Сулимою та його подвижниками сама по собі не здатна була придушити козацький рух.</li> 
<li>Тому уряд Речі Посполитої вирішив переглянути реєстр Війська Запорозького й вилучити з нього всіх неблагонадійних. Такі дії польських можновладців стали приводом до нового повстання.</li> 
<li>Його очолив полковник реєстровців <b><i>Павло Павлюк</i></b> <b><i>(Бут).</i></b></li> 
<li>Головна битвам між ворогуючими сторонами відбулася <b>6 грудня 1637 р. під Кумейками</b>.<b> </b>Повстанці зазнали поразки.</li> </ul> 
<p style="text-align: center"><b>&quot;Ординація...&quot; 1638 р.</b></p> 
<p>1 березня 1638 р. у Варшаві розпочав роботу сейм, який ухвалив постанову під назвою &quot;Ординація Війська Запорозького реєстрового, що перебуває на службі Речі Посполитої&quot;.</p> 
<ul> 
<li>Йшлося про потребу застосування проти повстанців військової сили.</li> 
<li>&quot;На вічні часи&quot; козаків позбавляли права обирати старшин.</li> 
<li>Заборонялося також козацьке судочинство.</li> 
<li>Реєстрове військо було обмежене до 6 тис. козаків.</li> 
<li>Без дозволу урядового комісара під загрозою смерті ніхто не мав права іти на Запорожжя.</li> 
<li>Козакам не дозволялося поселятися в містах, крім прикордонних - Черкас, Чигирина і Корсуня.</li> 
<li>Два полки реєстровців, заступаючи один за одного, мали постійно стояти на Запорожжі.</li> </ul> 
<p style="text-align: center"><b>Новий етап повстання</b></p> 
<ul> 
<li>Наприкінці березня 1638 р. кілька загонів запорожців, очолюваних <b><i>Яковом Острянином, Дмитром Гунею і Карпом Скиданом,</i></b> вийшли із Січі й рушили на Київщину та Полтавщину. Дорогою до січовиків приєдналися численні озброєні загони селян і міщан.</li> 
<li>Повстанці вирішили зупинитися під містечком Говтвою. 1 травня 1638 р. там стався переможний бій із поляками.</li> 
<li>Так під владою повсталих опинилася вся Полтавщина. Щоб остаточно розбити ворога, Острянин повів військо під Лубни, проте облога Лубен виявилася невдалою. Зазнавши численних утрат, повстанці відійшли до Жовнина і стали там табором.</li> 
<li><b>Під Жовнином (31 травня - 10 червня 1638 р.) </b>знов стався бій, внаслідок якого сили повстанців було розпорошено. Тяжко поранений Карпо Скидан потрапив у полон і, ймовірно, був страчений.</li> 
<li>Острянин із козацькою кіннотою виявився відрізаним від табору і, вирішивши, що битву програно, з частиною козаків перейшов на порубіжні з Московською державою землі майбутньої <b>Слобожанщини</b>.</li> 
<li>Повстанці, які залишилися в таборі (близько 20 тис.), обрали гетьманом <b><i>Дмитра Гуню</i></b> і продовжували боротися. У ніч проти 10 червня Гуня організував відступ 10 тис. козаків. Над старим дніпровським річищем, в урочищі Старець, повстанці заклали новий табір.</li> </ul> 
<p>Близько двох місяців (червень-липень) козаки вперто билися з ворогом. Проте становище в таборі погіршувалося. Не кращими були справи і в поляків. Командування обох сторін вирішило вдатися до переговорів. Незабаром козацька старшина пристала на умови, запропоновані польським урядом. У їх основу було покладено &quot;Ординацію Війська Запорозького...&quot;.</p> 
<p style="text-align: center"><b> МІСЦЕ ПОВСТАНЬ 20-30-х рр. XVII ст. У РОЗВИТКУ УКРАЇНСЬКОГО НАЦІОНАЛЬНО-ВИЗВОЛЬНОГО РУХУ</b></p> 
<ul> 
<li>Козацтво як стан польський уряд ліквідувати не спромігся, а отже, марними були сподівання, що козаки, здобувши величезний воєнний досвід, заживши європейської слави неперевершених вояків, загартувавшись у численних збройних змаганнях на рідній землі, добровільно зречуться прагнення вибороти волю.</li> 
<li>Повстання 30-х рр., попри їхню стихійність і незавершеність, засвідчили, що козацтво було провідною верствою українського суспільства, користувалося підтримкою всього населення, а його дії в боротьбі за права з кожним роком ставали більш організованими і цілеспрямованими.</li> 
<li>З огляду на це особливо прикметним видається повстання 1637-1638 рр. З-поміж інших воно відрізнялося і розмахом воєнних операцій, і кількістю учасників, і тривалістю.</li> 
<li>Мав той козацький виступ ще одну яскраву ознаку: вперше його керівники звернулись до всього населення України із закликами підтримати козаків. В універсалах, листах і грамотах чітко визначалася мета боротьби: визволити Україну від гніту Речі Посполитої, позбутися національно-релігійних утисків тощо.</li> 
<li>Повстання зазнало поразки, бо висунута його керівниками програма ще не стала загальнонародною. Звідси стихійність, брак належної згуртованості, розпорошеність сил повстанців та їхніх бойових дій - ті вади, через які козацько-селянські рухи 30-х рр. не мали успіху. Об'єднання українців навколо ідеї визвольної боротьби потребувало часу. Отож, десятиліття <b><i>&quot;золотого спокою&quot;</i></b> 1638-1648 р. для України було часом гуртування й нагромадження сил перед новим змаганням. </li> </ul> 
