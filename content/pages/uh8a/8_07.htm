<h1>ЦЕРКОВНЕ ЖИТТЯ В ПЕРШІЙ ПОЛОВИНІ XVII ст.</h1> 
<p style="text-align: center"><b> ЗАСАДНИЧІ ТЕЗИ </b></p> 
<ul> 
<li>Берестейську унію не підтримала більшість українців, і вона не призвела до справжньої унії двох церков, а спроби Риму та Польщі використати її в своїх політичних цілях сприяли загостренню боротьби між православними і греко-католиками.</li> 
<li>В умовах національно-релігійного гніту в Україні гарантом збереження православної віри виступало козацтво. </li> 
<li>Завдяки козацтву відновлено і офіційно визнано урядом Речі Посполитої православну церковну ієрархію; успішно чинився опір поширенню уніатства та католицизму.</li> 
<li>Митрополит Петро Могила - видатний просвітитель і організатор церковного життя.</li> </ul> 
<h1>Хронологія подій</h1> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1599-1613 рр.</b></p></td> 
<td valign=top> 
<p>Діяльність уніатського митрополита Іпатія Потія.</p></td> </tr> 
<tr> 
<td valign=top nowrap> 
<p style="text-align: right"><b>1613-1637 рр.</b></p></td> 
<td valign=top> 
<p>Діяльність уніатського митрополита Йосифа-Вельяміна Рутського.</p></td> </tr> 
<tr> 
<td valign=top nowrap> 
<p style="text-align: right"><b>1615 р.</b></p></td> 
<td valign=top> 
<p>Заснування Київського братства та школи при ньому. Початок діяльності друкарні Києво-Печерського монастиря, створеної Єлисеєм Плетенецьким.</p></td> </tr> 
<tr> 
<td valign=top nowrap> 
<p style="text-align: right"><b>1620 р.</b></p></td> 
<td valign=top> 
<p>Відновлення православної ієрархії. Обрання Київським православним митрополитом Йова Борецького.</p></td> </tr> 
<tr> 
<td valign=top nowrap> 
<p style="text-align: right"><b>1632 р.</b></p></td> 
<td valign=top> 
<p>Прийняття польським сеймом &quot;Статей для заспокоєння руського народу&quot;.</p></td> </tr> 
<tr> 
<td valign=top nowrap> 
<p style="text-align: right"><b>1632-1647 рр.</b></p></td> 
<td valign=top> 
<p>Діяльність православного Київського митрополита Петра Могили.</p></td> </tr> </table> 
<p style="text-align: center"><b>ПОСТАТІ</b></p> 
<p><b><i>Іпатій Потій</i></b><b> - </b> Київський і<b> </b>Галицький митрополит, визначний письменник-полеміст, який палко обстоював унію. Один із ініціаторів Берестейської унії 1596 р. Після смерті митрополита М.Рогози (1599) став Київським греко-католицьким митрополитом.</p> 
<p><b><i>Владислав </i></b><b><i>IV</i></b><b><i> </i></b>- польський король (1632-1648), син Сигізмунда ІІІ. потребуючи козацької допомоги у війні з Московією, домігся визнання православної української митрополії 1632 р. Коли війна закінчилася, не виконав своїх зобов’язань про пільги козакам. За його правління відбувались повстання Павлюка та повстання під проводом Д.Гуні і Я.Острянина, придушені з великою жорстокістю.</p> 
<p style="text-align: center"><b> ОСОБИСТІСТЬ</b></p> 
<p><b><i>Йов Борецький </i></b>народився в 70-х рр. XVI ст. в Бірчах на Перемишльщині в сім`ї дрібного шляхтича. Навчався у Львівській братській школі, а потім в одному з європейських університетів. Здобувши освіту, став учителем грецької та латинської мов у Львівській братській школі, ректором якої його було обрано 1604 р. З 1614 р. Борецький - київський священик. Брав участь у заснуванні Київського братства та його школи; Іванові Борецькому випало бути її першим ректором. Чи то під час свого ректорства, чи перегодом Іван Борецький постригся в ченці під іменем Йова. На початку 1618 р. Борецького обрали ігуменом Свято-Михайлівського Золотоверхого монастиря в Києві, а 1620 р. Єрусалимський патріарх Феофан висвятив його на митрополита.</p> 
<p><b><i>Петро Могила </i></b>народився в сім`ї молдавського господаря Симеона та угорської князівни Маргарет у грудні 1596 р. Коли 1607 р. Симеон загинув, сім`я змушена була залишити Молдавію. Відтоді батьківщиною для Петра Могили стала Україна. Петро Могила дістав ґрунтовну освіту: навчався у Львівській братській школі, Замойській академії та, можливо, ще й у європейських університетах. Був військовиком, маючи за опікунів командувача польського війська С.Потоцького, коронного канцлера і гетьмана С.Жолкевського. Брав участь у битві під Хотином (1621). Згодом постригся у ченці. З 1627 р. він - архімандрит Києво-Печерської лаври, в 1632-1647 рр. - митрополит Київський і Галицький. У 1631 р. заснував у Печерській Лаврі школу, яку 1632 р. об'єднав з братською школою на Подолі, внаслідок чого виникла Київська академія. Канонізований православною церквою.</p> 
<p style="text-align: center"><b>ВПЛИВ БЕРЕСТЕЙСЬКОЇ ЦЕРКОВНОЇ УНІЇ НА РОЗВИТОК ЦЕРКОВНОГО ЖИТТЯ В УКРАЇНІ</b></p> <ol start=1 type=1> 
<li>Берестейська унія погіршила становище православної церкви, проте вірною їй залишалася більшість тогочасного українського населення.</li> 
<li>Розгортання боротьби за відновлення прав утискуваної церкви, до якої прилучилися представники всіх верств українського суспільства, а очолили їх <b>братства.</b> 
<ul> 
<li><b><i>Широких повноважень братствам надавало право ставропігії, </i> </b>що його деякі з них отримували від східних патріархів.</li> </ul> </ol> 
<p>Примітка.<i> Ставропігія – автономна православна одиниця (церква, монастир, братство), яка підлягає юрисдикції не місцевих ієрархів, а безпосередньо патріархові, й користується спеціальними правами.</i></p> <ol start=2 type=1> 
<ul> 
<li>Ставропігійним, крім львівського Успенського, з 1620 р. були Хрестовоздвиженське та київське Богоявленське братства.</li> 
<li>Право ставропігії мало надзвичайне значення для збереження православної церкви. Адже після Берестейської унії майже всі православні єпископи стали уніатами. Вірними православ’ю залишилися тільки два єпископи: львівський Гедеон Балабан та перемишльський Михайло Копистянський. Після їхньої смерті єдиним православним єпископом був Єремія Тисаровський, який спромігся обійняти Львівську кафедру, запевнивши короля, що він - уніат. Після смерті Єремії польський уряд міг, скориставшись відсутністю єпископів, оголосити православну церкву неіснуючою.</li> 
<li>Перетворення братств на потужну силу, здатну боротися за православну віру, відбувалося поступово. <b><i>На початку </i></b><b><i>XVII</i></b><b><i> ст. братства - досить впливові церковні організації.</i></b> Так, наприклад, вони мали право через своїх священиків відлучати своїх парафіян від церкви, пильнувати дотримання священиками приписів тощо.</li> 
<li>Діяльністю православних братств опікувалися запорожці, яких було чимало поміж братчиків. Козаки підтримували братства й православну церкву не лише коштами, а й військовою силою. За підтримки козацтва 1615 р. у Києві було засноване Богоявленське братство, а вступ до нього Петра Конашевича-Сагайдачного з усім Військом Запорозьким засвідчив, що козацтво брало православну віру під захист та опіку.</li> 
<li>Саме за сприяння козацтва 1620 р. було поновлено вищу православну церковну ієрархію.</li> </ul> </ol> 
<h1> Греко-католицька церква</h1> 
<p style="text-align: center"><b>С</b><b>тановище</b></p> <ol start=1 type=1> 
<li>Уніатські єпископи, всупереч запевненням польської влади, не отримали тих самих прав, що їх мало католицьке духівництво, отож досягти рівності церков, як сподівалися прихильники унії, вони не змогли.</li> 
<li>До уніатської церкви більшість українського населення ставилась як до чужої, утвореної через зраду батьківської віри. До того ж влада Речі Посполитої підтримувала її в боротьбі проти Української православної церкви.</li> 
<li>Ситуація навколо греко-католицької церкви загострювалася й майновими суперечками: як уніати, так і православні, всі церкви й монастирі грецького обряду вважали своїми.</li> </ol> <ol start=3 type=1> 
<ul> 
<li>Ієрархи греко-католицької церкви вдавалися до енергійних заходів, аби подолати кризу своєї церкви.</li> 
<li><b><i>Іпатій Потій</i></b>, якого називали <b><i>&quot;батьком унії&quot;, </i></b>по смерті Михайла Рогози, став митрополитом.</li> 
<li>Був талановитим проповідником, письменником-полемістом, адміністратором, одначе в боротьбі за унію діяв здебільшого силою.</li> 
<li>Митрополит <b><i>Йосиф-Вельямін Рутський</i></b> доклав багато зусиль для розбудови уніатської церкви.</li> 
<li>На відміну від свого попередника, - Потія, Рутський особливо дбав про підвищення рівня освіти духівництва, наполегливо шукав способів порозумітися з православними, вбачаючи у злагоді головну умову піднесення обох церков.</li> 
<li>Водночас він розгорнув діяльність, спрямовану на впорядкування та оновлення церковного життя, закладав нові монастирі, впроваджував поміж ченців сувору дисципліну, дбав про заснування уніатської семінарії, хоча для її відкриття забракло коштів. </li> 
<li>Здійснив реформу уніатського чернецтва, яке було об’єднане в один орден - Василіанський. Подібно до єзуїтів, василіани займалися просвітницькою та місіонерською діяльністю. </li> </ul> </ol> 
<h1>ВІДНОВЛЕННЯ ПРАВОСЛАВНОЇ ІЄРАРХІЇ. МИТРОПОЛИТ ЙОВ БОРЕЦЬКИЙ</h1> 
<ul> 
<li>До відновлення вищої православної ієрархії <b>1620 р.</b> чимало зусиль доклав <b><i>Йов Борецький</i></b>.</li> 
<li>Великі надії у справі відродження православної церкви митрополит Борецький покладав на освіту і книгодрукування.</li> 
<li>Як засновник і покровитель Київської братської школи, він підтримував її власним коштом.</li> 
<li>Йов Борецький згуртував навколо себе сузір’я талановитих учених, просвітителів, зокрема Мелетія Смотрицького, Петра Могилу, Лаврентія Зизанія, Єлисея Плетенецького. </li> 
<li>Близькими сподвижниками митрополита були керманичі козаків Петро Конашевич-Сагайдачний, Михайло Дорошенко, Олифер Голуб. У боротьбі проти унії Борецький покладався передусім на козацтво.</li> </ul> 
<h1>МИТРОПОЛИТ ПЕТРО МОГИЛА, ЙОГО ЗАХОДИ ЩОДО <b>ВПОРЯДКУВАННЯ ЦЕРКОВНОГО ЖИТТЯ</b></h1> 
<ul> 
<li>Петро Могила посів митрополичу кафедру <b>1632 р.</b></li> 
<li>Насамперед він домігся від королівської влади визнання вищої православної церковної ієрархії. 1632 р. щойно обраний польський король Владислав IV підписав &quot;Пункти заспокоєння руського народу&quot;, за якими українцям та білорусам поверталися втрачені після Берестейської унії права: 
<ul> 
<li>за православними визнавалося право мати свого митрополита та єпископів;</li> 
<li>визначалися умови розв’язання суперечок між православними та греко-католиками щодо церков і земель тощо. </li> </ul> </ul> 
<p><b> Заходи Петра Могили щодо оновлення церковного життя</b></p> 
<ul> 
<li>Запроваджено постійний нагляд за дисципліною духівництва, порядком богослужінь тощо. 
<ul> 
<li>Обов’язковим стало проголошення священиками виховних проповідей для парафіян по неділях і у свята.</li> </ul> 
<li>Обмежено права магнатів втручатися в церковні справи на території своїх маєтків.</li> 
<li>Збільшення кількості й оновлення змісту церковних книжок.</li> 
<li>Поверталося майно й землі Українській православній церкві.</li> 
<li>Відновлення духовних святинь православ’я.</li> 
<li>Підвищення культурно-освітнього рівня православних священиків.</li> </ul> 
<p> <i>Значення діяльності Петра Могили, спрямованої на розбудову церковного і культурного життя України, неможливо перебільшити. Недарма час, протягом якого він був митрополитом, називають Могилянською добою. Київська митрополія за Петра Могили була найбільш самостійною та авторитетною.</i></p> 
<p><i>Українська православна церква в середині </i><i>XVII</i><i> ст. стала значною силою національно-релігійного визволення. невипадково основним гаслом Національно-визвольної війни українського народу проти Речі Посполитої, що розпочалася 1648 р., була боротьба за віру.</i></p> 
