<h1>УКРАЇНА В ПОДІЯХ ПІВНІЧНОЇ ВІЙНИ. ПОВСТАННЯ ГЕТЬМАНА ІВАНА МАЗЕПИ ПРОТИ МОСКОВІЇ</h1> 
<p style="text-align: center"><b> ЗАСАДНИЧІ ТЕЗИ</b></p> 
<ul> 
<li>Гетьманування Івана Мазепи - героїчна сторінка самовідданої боротьби українського народу за незалежність.</li> </ul> 
<p style="text-align: center"><b>ХРОНОЛОГІЯ ПОДІЙ</b></p> 
<table border=0 cellspacing=0 cellpadding=10> 
<tr> 
<td valign=top nowrap> 
<p style="text-align: right"><b>1708 р.</b></p></td> 
<td valign=top> 
<p>Похід шведського короля Карла ХІІ на Москву через Україну.</p></td> </tr> 
<tr> 
<td valign=top nowrap> 
<p style="text-align: right"><b>1708 р., жовтень</b></p></td> 
<td valign=top> 
<p>Початок антиколоніального повстання гетьмана Івана Мазепи проти Росії.</p></td> </tr> 
<tr> 
<td valign=top nowrap> 
<p style="text-align: right"><b>1708 р., листопад</b></p></td> 
<td valign=top> 
<p>Зруйнування московськими військами гетьманської столиці Батурина. Обрання гетьманом І.Скоропадського.</p></td> </tr> 
<tr> 
<td valign=top nowrap> 
<p style="text-align: right"><b>1709 р., березень</b></p></td> 
<td valign=top> 
<p>Перехід на бік І.Мазепи запорозьких козаків на чолі з кошовим отаманом К.Гордієнком.</p></td> </tr> 
<tr> 
<td valign=top nowrap> 
<p style="text-align: right"><b>1709 р., травень</b></p></td> 
<td valign=top> 
<p>Зруйнування Чортомлицької Січі царськими військами.</p></td> </tr> 
<tr> 
<td valign=top nowrap> 
<p style="text-align: right"><b>1709 р., 27 червня</b></p></td> 
<td valign=top> 
<p>Полтавська битва.</p></td> </tr> </table> 
<p style="text-align: center"><b>ПОСТАТЬ</b></p> 
<p><b><i>Карл ХІІ </i></b>(1682-1718) - шведський король (1697-1718), визначний полководець XVIII ст. Вів війни проти Данії, Польщі, Саксонії. Керував шведською армією під час Північної війни (1700-1721). На початку війни примусив капітулювати Данію (1700), розгромив московську армію під Нарвою (1700) і, завдавши поразки польсько-саксонським військам, вступив на територію Польщі й Саксонії. Змусив Августа ІІ Фрідріха укласти у 1706 р. мир, згідно з умовами якого останній зрікся престолу на користь С.Лещинського. Влітку 1708 р. армія Карла ХІІ розпочала воєнні дії проти московських військ. У 1710-1713 рр. робив спроби організувати спільний шведсько-турецький похід проти Московського царства. 1715 р. повернувся до Швеції, де намагався створити нову армію і продовжити війну. У 1716-1718 рр. спробував захопити Норвегію, яка належала Данії, де й загинув.</p> 
<p style="text-align: center"><b>ОСОБИСТІСТЬ</b></p> 
<p><b><i>Кость Гордієнко </i></b>- кошовий отаман Запорозької Січі, друга після Івана Сірка найвидатніша постать за всі часи існування Запорожжя. 1 січня 1709 р. Костя Гордієнка вшосте обрали кошовим отаманом. Він був розважливим політиком, відзначався хоробрістю й відчайдушністю. Понад усе дбав про збереження вольностей і незалежності Запорожжя. Активно протистояв зазіханням Москви: дипломатичну й військову діяльність спрямував на ліквідацію московських залог і поселень у межах вольностей Війська Запорозького. З огляду на таку незалежницьку та антимосковську політику він попервах вороже ставився до гетьмана Мазепи.</p> 
<p style="text-align: center"><b> ІСТОРИЧНА ДОВІДКА</b></p> 
<p>Активною учасницею європейської політики другої половини XVII – початку XVIII ст. була Швеція. Ця балтійська країна досягла на той час неабиякої могутності: шведський король, заволодівши Прибалтикою, тримав під контролем Балтійське море. Це спричиняло опір противників Швеції - Бранденбургу, Данії, Польщі, Московії - і не могло не дратувати такі великі держави, як Англія, Голландія і Франція. Проте Австрія, Франція, Англія, Голландія готувалися до війни за іспанську спадщину (1701-1714 рр.) і через те не могли активно втручатися в боротьбу за Прибалтику проти Швеції.</p> 
<p>На початку XVIII ст. склалися сприятливі умови для антишведської коаліції. Користуючись цим, данський король зайняв Гольштейн, що був тоді союзником Швеції, а польський король розпочав похід проти Ліфляндії та оточив Ригу. Готувався до війни проти Швеції і цар Петро І, якого від воєнних дій на півночі стримувала війна проти Туреччини. Коли ж у липні 1700 р. з Туреччиною було підписано мир, Петро І почав збирати війська поблизу шведського кордону. Війна Московії проти Швеції розпочалася 9 серпня 1700 р., а в історію увійшла під назвою Північної.</p> 
<p style="text-align: center"><b>УЧАСТЬ УКРАЇНСЬКИХ ПОЛКІВ У ПІВНІЧНІЙ ВІЙНІ</b></p> 
<p>Інтереси Московії у війні проти Швеції за здобуття виходу через Балтійське море до Західної Європи не мали нічого спільного з інтересами України.</p> 
<ul> 
<li><b><i>Козаки змушені були, обстоюючи московські інтереси, воювати на теренах Московії, Прибалтики, Речі Посполитої.</i></b></li> 
<li>Ці <b><i>походи були важким тягарем для козацтва.</i></b> Адже вже перші бої принесли численні втрати.</li> 
<li>До того ж козаки за свою службу не отримували ніякої винагороди, потерпали від утисків та образ московських воєначальників.</li> 
<li>Жорстоке ставлення з боку командування й тяжкі умови служби спричиняли скарги й нарікання, а часом навіть самовільне повернення козаків додому.</li> 
<li>До невдоволення спонукало те, що дуже часто козаків використовували як дешеву робочу силу для канальних і землерийних робіт, на будівництві нових доріг, фортець та інших укріплень.</li> 
<li>Справжнім лихом стала Північна війна і для інших верств українського населення, бо саме його коштом споряджалися козацькі війська для щорічних походів на північ.</li> 
<li>Крім воєнних негараздів, козаків непокоїло обмеження царським урядом їхніх станових прав.</li> 
<li>Серед козацької старшини ширилися чутки про ще істотніші зміни: ліквідацію козацького самоврядування, насадження губернаторів і воєвод, переселення козацького війська до Московії тощо.</li> </ul> 
<p><b><i>Непевність майбутнього примушувала старшину й гетьмана замислитися над подальшою долею Гетьманщини.</i></b><i> Охоплена антимосковськими настроями, старшина чинила тиск на Мазепу, який, звісна річ, і сам розумів згубність відносин України з Московією.</i></p> 
<p style="text-align: center"><i> </i><b>ПОХІД КАРЛА ХІІ В УКРАЇНУ. ПОШУКИ НОВИХ СОЮЗНИКІВ</b></p> 
<ul> 
<li>Плекаючи мрію вивести Гетьманщину з-під влади царя, Іван Мазепа в 1704-1705 рр. удався до таємної дипломатії з противниками Москви. Так, зокрема, восени 1705 р. він налагодив зв'язки з польським королем <b><i>Станіславом Лещинським</i></b>, якого було обрано 1704 р. тими угрупованнями, що підтримували шведського короля.</li> 
<li>Через Лещинського український гетьман сподівався встановити стосунки зі Швецією.</li> 
<li>У 1706 р. Мазепа й справді завдяки посередництву польського короля розпочав таємні зносини зі шведським королем <b><i>Карлом ХІІ.</i></b></li> </ul> 
<p style="text-align: center"><b>Зовнішньополітичні передумови антимосковського повстання Івана Мазепи</b></p> 
<table border="0" cellspacing="0" cellpadding="5"> 
<tr> 
<td width="40%" valign="top"> 
<p>Перемога царя і польського короля Августа</td> 
<td width="20%" valign="top"> 
<p> </td> 
<td valign="top"> 
<p style="text-align: left">Перемога шведського короля Карла ХІІ і його ставленика Станіслава Лещинського</p></td> </tr> 
<tr> 
<td width="40%" valign="top"> 
<img border="0" src="/images/uh8a/ar_down.gif" active>
 </td> 
<td width="20%" valign="top"> 
<p> </td> 
<td valign="top"> 
<img border="0" src="/images/uh8a/ar_down.gif" active>
 </td> </tr> 
<tr> 
<td width="40%" valign="top"> 
<p>Україна була б поділена між Польщею та Росією</td> 
<td width="20%" valign="top"> 
<p> </td> 
<td valign="top"> 
<p style="text-align: left">Україна, як союзник Москви, опинилася б під владою Польщі й втратила б автономію</p></td> </tr> 
<tr> 
<td width="40%" valign="top"> 
<p> </td> 
<td width="20%" valign="top"> 
<img border="0" src="/images/uh8a/ar_down.gif" active>
 </td> 
<td valign="top"> 
<p> </td> </tr> </table> 
<p>Єдиним порятунком було визволення з-під влади царя, до того ж заздалегідь, до закінчення війни та укладення мирного договору.</p> 
<p style="text-align: center"><b>Похід Карла ХІІ в Україну</b></p> 
<ul> 
<li>Року 1708 р. Карл ХІІ почав здійснювати свій давній задум про похід на Московію.</li> 
<li>Похід мав відбутися в напрямку на Смоленськ і Москву через територію Литви та Білорусі. На початку похід складався вдало.</li> 
<li>Але після кількох невдач у серпні - вересні Карл ХІІ відмовився від попереднього плану.</li> 
<li>Він вирішив повернути на Україну, сподіваючись забезпечити тут свою армію провіантом, зміцнити її силу козацькими полками та військом Лещинського.</li> 
<li>Шведський король покладав також надії на допомогу від кримського хана й турецького султана.</li> 
<li>Зміна планів Карла ХІІ виявилася несподіваною для Мазепи.</li> 
<li>Такий розвиток подій гетьман вважав передчасним, бо перебування шведської армії на території України означало, що саме тут розгорнуться воєнні операції російсько-шведської війни.</li> 
<li>З огляду на це завдання визволення України з-під влади царя ставало ще важчим.</li> 
<li>Велика небезпека таїлася також у тому, що в плани Мазепи була втаємничена лише найвідданіша козацька старшина, а рядове козацтво, нічого не відаючи про задуми гетьмана, готувалася до війни проти шведів.</li> </ul> 
<p style="text-align: center"><b>УКРАЇНСЬКО-ШВЕДСЬКИЙ СОЮЗ</b></p> 
<ul> 
<li>Похід шведського короля на Москву через Україну спонукав українського гетьмана до рішучих дій задля визволення Гетьманщини.</li> 
<li>Мазепа вирішив об'єднатися зі шведами для війни проти Московії. </li> 
<li><b><i>24 жовтня 1708 р.</i></b> Іван Мазепа виїхав на зустріч із Карлом ХІІ. З ним вирушили чотиритисячне військо, генеральна старшина та 7 із 12 полковників.</li> 
<li>Надвечір 28 жовтня гетьман прибув до шведського табору. Наступного дня відбулася зустріч Мазепи з Карлом ХІІ.</li> 
<li><b><i>29-30 жовтня 1708 р. між українцями та Карлом ХІІ було укладено договір.</i></b></li> </ul> 
<p>Стислий (із 6 пунктів) виклад цього договору містить &quot;Вивід прав України&quot; - політичний документ, з яким 1712 р. Пилип Орлик (генеральний писар за урядування Мазепи, гетьман у вигнанні), обстоюючи права України, звернувся до європейських монархів.</p> 
<p><b><i>Договір передбачав:</i></b></p> 
<ul> 
<li>Україна має бути незалежною і вільною;</li> 
<li>усі загарбані Московією землі, що колись належали &quot;руському&quot; народові, мають бути повернені Українському князівству;</li> 
<li>шведський король зобов'язаний захищати країну від усіх ворогів і посилати допомогу, коли про це просять гетьман і &quot;стани&quot;;</li> 
<li>Мазепа має бути довічним князем України;</li> 
<li>шведський король не має права претендувати на титул князя чи командувача збройних сил князівства;</li> 
<li>для стратегічних потреб шведське військо може займати п'ять українських міст (Стародуб, Мглин, Батурин, Полтаву, Гадяч).</li> </ul> 
<p style="text-align: center"><b>ВОЄННО-ПОЛІТИЧНІ АКЦІЇ МОСКОВСЬКОГО ЦАРЯ ПРОТИ УКРАЇНИ</b></p> 
<ul> 
<li>У відповідь на дії Мазепи Петро І звернувся до українців. У численних відозвах він звинуватив Мазепу у &quot;зраді&quot;, у намірі віддати Україну Польщі, а православні церкви й монастирі - уніатам.</li> 
<li>Цар наказав також старшині й полковникам терміново зібратися у Глухові для обрання нового гетьмана. Водночас Петро І звелів Меншикову зруйнувати гетьманську резиденцію - Батурин.</li> </ul> 
<p style="text-align: center"><b>Знищення Батурина</b></p> 
<ul> 
<li>Отримавши царський наказ, московські війська рушили на столицю Гетьманщини.</li> 
<li>У Батурині знаходилися значні військові сили, було чимало продовольства та боєприпасів. Місто захищали міцні укріплення.</li> 
<li>Тому спроби швидко здобути Батурин виявилися безрезультатними: жителі були налаштовані захистити гетьманську столицю.</li> 
<li>Та через зраду одного з полкових старшин Прилуцького полку Івана Носа, який вказав на потаємний хід, московські вояки 2 листопада проникли до міста і влаштували в ньому криваву різанину - жорстоко вбили всіх його мешканців, навіть жінок та немовлят. Батурин було вщент зруйновано.</li> </ul> 
<p><i>Знищення Батурина та його мешканців не було тільки помстою. Цим каральним актом Петро І намагався залякати українців та остаточно упокорити їх, позбавивши прагнень до волі.</i></p> 
<p style="text-align: center"> <b>Обрання гетьманом Івана Скоропадського</b></p> 
<ul> 
<li>Згідно з іншим наказом царя 6 листопада в Глухові відбулася Старшинська рада.</li> 
<li>Щоправда, прибули тільки чотири полковники: стародубський, чернігівський, переяславський та наказний ніжинський.</li> 
<li>Гетьманом було обрано стародубського полковника <b><i>Івана Скоропадського.</i></b></li> 
<li>Виборам гетьмана передувала церемонія &quot;покарання&quot; Івана Мазепи. Його подобу протягли вулицями Глухова до спеціально спорудженого ешафота. </li> 
<li>Перш ніж &quot;стратити&quot; опудало, було зачитано список гетьманових &quot;провин&quot; та виголошено вирок. 12 листопада у присутності царя у глухівській Свято-Троїцькій церкві було проголошено церковне прокляття (анафему) Мазепі.</li> </ul> 
<p><i>Церемонія заочної страти і проголошення анафеми мала засвідчити, що виступ проти волі царя - то злочин проти Бога. Дії Петра І були проявом жорстокої колоніальної політики Московії щодо України. Головна мета тих дій - посіяти відчуття провини та страху серед усього населення Гетьманщини, розколоти український народ, викоренити з його свідомості ідею національної самобутності і прагнення до незалежності. Після батуринських подій будь-які спроби національного визволення брутально придушувалися й таврувалися як <b>мазепинство.</b></i></p> 
<p style="text-align: center"><b>ПРИЄДНАННЯ ЗАПОРОЖЦІВ ДО ШВЕДСЬКО-УКРАЇНСЬКОГО СОЮЗУ</b></p> 
<ul> 
<li>Щоб якось поліпшити ситуацію, Іван Мазепа прагнув схилити на свій бік Запорозьку Січ, яка тоді ще не пристала до жодної зі сторін.</li> 
<li>Запорозьке 10-тисячне військо мало славу запеклих вояків, користувалося довірою та пошаною народу й могло стати тією силою, яка допомогла б шведам вийти зі скрути.</li> 
<li>Це добре розумів і Петро І, який протягом зими 1708 - весни 1709 рр. наполегливо переконував запорожців не підтримувати Мазепу.</li> 
<li>Січова рада вирішила підтримати Мазепу й перейти на бік шведського короля. </li> 
<li>26 березня 8-тисячний загін запорожців, розбивши дорогою підрозділи московської армії, прибув до Диканьки, неподалік Полтави. У Диканьці запорожців вітав Іван Мазепа.</li> 
<li>Звідти гетьман разом з кошовим отаманом <b><i>Костем Гордієнком</i></b> вирушив до Великих Будищ на зустріч із Карлом ХІІ.</li> 
<li>Зустріч Мазепи, Гордієнка та шведського короля відбулася 27 березня 1709 року.</li> </ul> 
<p style="text-align: center"><b>Зруйнування Чортомлицької Січі</b></p> 
<ul> 
<li>Відповіддю Петра І на приєднання запорожців до Мазепи й Карла було зруйнування Січі.</li> 
<li>Прямуючи на Січ, війська московського полковника Яковлєва нищили козацькі містечка і села. Було спустошено й містечко Переволочну, де Ворскла зливається з Дніпром.</li> 
<li>Козацьку залогу, що стояла там, московські вояки вирізали, а флотилію козацьких човнів спалили.</li> 
<li>Проте захопити і зруйнувати Січ з першої спроби московити не змогли, зазнавши чималих втрат. На допомогу Яковлєву прийшов загін компанійського полковника Гната Ґалаґана. Він добре знав Січ і її околиці та облудно обіцяв січовикам недоторканість. Це й вирішило справу.</li> 
<li><b><i>14 травня 1709 р. Січ було захоплено.</i></b> Виконуючи царський наказ, московський полковник стратив усіх полонених, а потім зруйнував січову фортецю, спалив курені й військові будівлі. Гармати, скарб і прапори було вивезено.</li> </ul> 
<p><i>Зруйнування Січі та жорстока розправа над запорожцями, як і спалення Батурина, мали одну й ту саму мету - поставити українців на коліна.</i></p> 
<p style="text-align: center"><i> </i><b>ПОЛТАВСЬКА БИТВА 1709 р.</b></p> 
<ul> 
<li>Навесні 1709 р. Карл ХІІ відновив воєнні дії. Він вирішив розпочати наступ на Москву. Шлях шведів мав пролягти через Харків і Курськ.</li> 
<li>Щоб просуватися згідно з планом операції, шведському війську треба було знешкодити добре укріплену Полтаву.</li> 
<li>Шведська армія підійшла до Полтави наприкінці квітня. Карл ХІІ сподівався взяти місто штурмом або внаслідок переговорів, одначе того не сталося. Тому 1 травня шведське військо змушене було розпочати облогу.</li> 
<li>Тим часом до міста прибув Петро І з головними силами.</li> 
<li><b><i>27 червня стався генеральний бій.</i></b> Він розпочався о 5-й годині ранку атакою шведської піхоти на московські редути (земляні укріплення). <b><i>Близько 11-ї години битва закінчилася</i></b> цілковитою поразкою шведів. </li> </ul> 
<p><i>Полтавська битва змінила політичну карту Європи. Перемога Петра І висунула Росію на одне з провідних місць тогочасної європейської політики. Міць Швеції та Польщі фактично було підірвано назавжди.</i></p> 
<p><i>Для України ж наслідки Полтавської битви виявилися вкрай несприятливими: російський уряд, що здобув перемогу, став на шлях ще більшого обмеження автономії Гетьманщини.</i></p> 
<p style="text-align: center"><i> </i><b>Причини поразки шведсько-українського війська</b></p> 
<p>Серед причин поразки шведського війська історики називають передусім значну кількісну нерівність сил під Полтавою.</p> 
<ul> 
<li>Московська армія разом із українськими полками Скоропадського та Слобожанщини мала близько 50 тис. вояків і 102 гармати, військо ж Карла ХІІ налічувало лише 31 тис. вояків і тільки 6 гармат.</li> 
<li>Українські полки Мазепи безпосередньої участі в битві не брали: вони охороняли шведську армію від можливого обходу московським військом.</li> 
<li>Поразку спричинило те, що Карл ХІІ злегковажив силами російської армії. Молодий полководець занадто вірив у своє воєнне щастя.</li> 
<li>Не врахував він і того, що шведська армія була відірвана від баз постачання та що через дії царя неможливою стала допомога з боку хана.</li> 
<li>До того ж шведський король унаслідок поранення не зміг особисто керувати боєм.</li> </ul> 
<p style="text-align: center"><b>Капітуляція шведського війська</b></p> 
<ul> 
<li>Вцілілі шведські війська й козаки відступали берегами Ворскли до козацької фортеці Переволочної, сподіваючись скористатися для переправи через Дніпро козацькою флотилією, що розташувалася там.</li> 
<li>Одначе після нападу військ Яковлєва від флотилії лишилося кілька човнів. Вони й були використані для переправи на правий берег Дніпра Карла ХІІ з кількома генералами і 3-тисячним загоном, а також Мазепи, Костя Гордієнка й кількох сотень козаків.</li> 
<li>30 червня біля Переволочної з'явився Меншиков із 10-тисячним загоном.</li> 
<li>Він примусив капітулювати решту шведської армії, що налічувала понад 13 тис. Про козаків в умовах капітуляції взагалі не йшлося, бо Меншиков не вважав їх за рівноправних противників.</li> </ul> 
<p style="text-align: center"><b>Відступ шведського короля та українського гетьмана</b></p> 
<ul> 
<li>Карл ХІІ і Мазепа прямували до турецького кордону. 7 липня вони переправилися на правий берег Бугу, перетнули турецький кордон біля Очакова й рушили до Бендер.</li> 
<li>1 серпня поранений Карл ХІІ і хворий Мазепа зупинилися в передмісті Бендер. Тут, у Варниці, Іван Мазепа вже не вставав з ліжка, доживаючи останні дні. Помер він вночі проти 22 вересня.</li> 
<li>Гетьмана поховали у Варниці; у березні 1710 р. його труну вивезли до православної землі Молдавії - м. Галаца (нині Румунія) і там перепоховали в головній церкві монастиря Св. Юрія. </li> </ul> 
<p style="text-align: center"><b>МІСЦЕ ГЕТЬМАНА І.МАЗЕПИ В УКРАЇНСЬКОМУ НАЦІОНАЛЬНО-ВИЗВОЛЬНОМУ РУСІ</b></p> 
<ul> 
<li>Видатний український гетьман Іван Мазепа урядував упродовж двадцяти років, домігшись стабілізації внутрішнього життя України, а в зовнішній політиці протидіючи наступові російського царату на українську автономію.</li> 
<li>Особливу турботу виявляв до українського духовного життя, вкладав величезні гроші з державної скарбниці та власні у розвиток української освіти, науки, мистецтва, книгодрукування.</li> 
<li>Гетьманування Івана Мазепи - героїчна сторінка самовідданої боротьби українського народу за незалежність. Виявом цієї боротьби стало повстання проти Московської держави.</li> 
<li>Прагнення Мазепи створити власну еліту, його далекосяжна політика в царині культури та освіти забезпечили ще майже 80-літнє існування гетьманської держави, вплинули на подальший розвиток українського народу та його державницьких традицій, на формування національної культури.</li> 
<li>Доба гетьмана Мазепи - це час відродження України, епоха її політичного, економічного і культурного поступу.</li> </ul> 
