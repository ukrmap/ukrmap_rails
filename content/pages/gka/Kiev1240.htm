<p class="rvps2">1240 року військо хана Батия здобуло і зруйнувало столицю Русі. Напередодні цієї катастрофи Київ був одним із найбільших міст Європи з населенням 35-50 тисяч осіб. Як і за перших князів, місто складалося з аристократичної <b><i>Гори</i></b> та демократичного <i><b>Подолу</b></i>.</p> 
<p class="rvps2">Гору захищали дві лінії валів. Першу з них спорудили за Володимира Святославича (тому вчені назвали захищену нею територію <b><i>&ldquo;город Володимира&rdquo;)</i></b>, другу &mdash; за Ярослава Мудрого <b><i>(&ldquo;город</i></b> <b><i>Ярослава&rdquo;).</i></b> На Горі були розташовані головні храми &mdash; Десятинна церква і Софійський собор, монастирі, княжі та боярські двори. Поділ був заселений ремісниками та купцями. Його центральну площу &mdash; Торговище &mdash; прикрашала церква Богородиці Пирогощої, біля якої починався Боричів узвіз &mdash; шлях, що сполучав Поділ з Горою.</p> 
<p class="rvps2">З містом були тісно пов&rsquo;язані його околиці &mdash; приміські села, укріплені княжі та боярські двори, монастирі. Серед монастирів найбільшим був Печерський. Така назва пояснюється тим, що перші ченці, очолювані преподобними Антонієм та Феодосієм, жили в печерах. Згодом храми та келії спорудили на поверхні, а печери стали місцем поховання ченців та усамітненої молитви. Печерський монастир був одним із головних осередків давньоруської культури, в його стінах жили літописець Нестор, іконописець Аліпій, цілитель Агапіт.</p> 
