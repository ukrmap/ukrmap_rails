<p class="rvps2">Будь-яке місто зростає тоді, коли воно стає привабливим для населення навколишньої території. Київ, звичайно, не є винятком із цього правила. Тому у ті періоди, коли територія і кількість мешканців Києва збільшуються, &laquo;корінні&raquo; кияни опиняються у меншості, а прибульці та їхні найближчі нащадки &mdash; у більшості.</p> 
<p class="rvps2">Як змінювалася чисельність киян, добре видно на графіку, який охоплює час з Х по ХХ століття. Перший великий &laquo;сплеск&raquo; відбувся на зламі X&mdash;XI&nbsp;ст., коли столиця Русі переживала свій зоряний час. Досягнувши величезної для середньовіччя чисельності у 35&mdash;50 тисяч осіб, зростання населення Києва призупинилося. Монгольська навала призвела до того, що місто різко скоротило свої розміри, а наступні століття не сприяли їхньому швидкому відновленню. Хоча кількість киян повільно зростала, війни та пошесті періодично гальмували цей процес. Лише у ХІХ&nbsp;ст., коли Київ став значним військово-адміністративним осередком та університетським центром, місто перетворилося на постійний центр тяжіння для великої території, яка почала &laquo;віддавати&raquo; місту своїх мешканців. Особливо бурхливим зростання стало після побудови залізниці і перетворення міста на &laquo;цукрову столицю&raquo; Російської імперії. Першу світову війну Київ зустрів, перебуваючи за кількістю населення серед міст держави на 4-му місці (після Петербурґа, Москви та Варшави).</p> 
<p class="rvps2">Перша світова війна загальмувала розвиток міста, а революція та подальший занепад господарства призвели до значного зменшення кількості киян. Проте у наступний, радянський, період Київ знов став зростати, особливо після того, як у 1934 році він став столицею Української&nbsp;РСР. Під час Другої світової війни внаслідок нацистської окупації місто майже обезлюдніло, але по закінченні війни столиця загоїла рани і вже у 1959&nbsp;р. стала містом-мільйонером. Зростання Києва триває і в епоху незалежної України, хоча економічна криза 1990-х років дещо призупинила цей процес.</p> 
<p class="rvps2"> Чим більше населення міста, тим більше його площа. У середньовіччі Київ був, у порівнянні зі сучасністю, надзвичайно маленьким і складався з трьох відокремлених одна від одної частин &mdash; Верхнього міста, Подолу і Печерська. Упродовж XVIII&mdash;XIX століть ці найдавніші історичні місцевості з&rsquo;єдналися в єдине ціле, до них додалися нові &mdash; Липки, Нова Забудова, Лук&rsquo;янівка та інші. На 1914&nbsp;р. склалося сучасне міське ядро (територія між Дніпром та Либеддю), до якого тяжіли передмістя (Пріорка, Куренівка, Шулявка, Деміївка), приміські села (Біличі, Жуляни, Борщагівки, Мишоловка, Пирогів), дачні селища (Святошин, Пуща-Водиця). На початку радянської доби до міста приєднали території на лівому березі Дніпра. Найшвидші темпи зростання площі Києва припали на 1950&mdash;80-ті роки, коли було збудовано житлові масиви. Найпершим із них є Першотравневий (Чоколівка), а найбільшими &mdash; Оболонь і Вигурівщина-Троєщина.</p> 
