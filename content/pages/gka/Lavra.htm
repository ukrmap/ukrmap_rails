<p class="rvps2"> <b>Києво-Печерська Успенська лавра</b> &mdash; стародавній монастир, який є найбільшою православною святинею у Східній Європі. Водночас це видатний архітектурний ансамбль, на території якого у кількох музеях зберігаються безцінні культурні скарби. У наш час тут співіснують історико-архітектурний заповідник і монастир. Лавру внесено до Списку всесвітньої спадщини ЮНЕСКО.</p> 
<p class="rvps2"> Історія монастиря почалася в середині ХІ&nbsp;ст., коли у печерах на схилах Дніпра оселилося кілька відлюдників і виникла громада ченців, яку очолили преподобні Антоній і Феодосій. Незабаром монастирські споруди постали на земній поверхні, а печери стали місцем поховання та усамітненої молитви. Дуже швидко обитель стала найбільшою та найавторитетнішою на Русі. Вже на початку ХІІ&nbsp;ст. монастир мав три мурованих храми. Проте сучасне обличчя Лаври сформувалося у XVII&mdash;XVIII&nbsp;ст., коли в архітектурі панував стиль бароко.</p> 
<p class="rvps2"> Лавра ділиться на Верхню і Нижню, а остання, у свою чергу, складається з Ближніх печер, Дальніх печер та Гостинного двору.</p> 
<p class="rvps2"> Верхня Лавра обіймає виступ Печерського плато. Потрапити на її територію, обнесену фортечним муром, можна через три брами &mdash; Святу, Економічну і Південну. Перші дві з них прикрашено надбрамними церквами &mdash; Троїцькою і Всіх Святих. Головними спорудами Верхньої Лаври є Успенський собор та Велика дзвіниця. Навколо них стоять трапезна, палати митрополита, келії та господарські споруди. У більшості з них тепер розташовано музеї та виставки, найвідомішим з яких є Музей історичних коштовностей.</p> 
<p class="rvps2"> Південна брама сполучає Верхню Лавру з Нижньою. Остання відома в першу чергу двома підземними лабіринтами &mdash; Ближніми та Дальніми печерами (або печерою св.&nbsp;Антонія та печерою св.&nbsp;Феодосія). Тут поховано праведників (переважно печерських ченців), чиї мощі (останки) Православна церква вважає чудодійними і яким вклоняються численні прочани. Навколо входів до кожної з печер у XVII&mdash;XVIII&nbsp;ст. сформувалися мальовничі ансамблі, що складаються з церков, дзвіниць та келій.</p> 
