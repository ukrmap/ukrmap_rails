<p class="rvps2"> Великим містом зручніше керувати, якщо поділити його на кілька частин. Із початку XIX&nbsp;ст. і до 1917&nbsp;р. існував поділ Києва на поліцейські дільниці або частини. Напередодні революції дільниць було вісім: Печерська, Двірцева, Либідська, Старокиївська, Подільска, Плоська, Бульварна та Лук'янівська.</p> 
<p class="rvps2"> У радянський час було запроваджено поділ на райони. На відміну від поліцейських дільниць, районна влада відповідає не за охорону порядку, а за різноманітні сторони міського життя &mdash; житло, впорядкування території, медицину, освіту, культуру. Вперше поділ Києва на райони було запроводжено у 1921 році, але проіснував такий поділ лише близько року і відродився аж у 1934 році. Спочатку районів було чотири, згодом їхня кількість поступово зростала і досягла наприкінці XX&nbsp;ст. чотирнадцяти. У 2001&nbsp;р. міська влада провела адміністративну реформу, і районів стало десять. Їхні теперішні назви утворено від історичних місцевостей (за винятком Шевченківського району, названого на честь великого українського поета).</p> 
