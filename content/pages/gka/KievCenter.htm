<p class="rvps2"> Перед нами <b>центр Києва</b> з висоти пташиного польоту. Місцевість, що її охоплює наш зір, являє собою плато, перерізане долиною Хрещатика. На південь від нього, ближче до нас,&mdash; Липки, за Хрещатиком &mdash; Верхнє місто. У західній частині панорами &mdash; найближчі до Хрещатика квартали Нової Забудови, у східній &mdash; смуга наддніпрянських парків.</p> 
<p class="rvps2"> Головна вулиця міста, Хрещатик, виникла відносно недавно: перші будинки на ній з&rsquo;явилися у 1790-ті роки. Завдяки тому, що вулиця лежала посеред колись відокремлених частин Києва &mdash; Верхнього міста, Подолу та Печерська &mdash; сюди у середині XIX&nbsp;ст. переноситься діловий та адміністративний центр міста. З 1870-х років тут виростають багатоповерхові будинки з магазинами, готелями, банками, кав&rsquo;ярнями, будівлі міської думи, біржі, критого ринку. На вулицю невеликої довжини (1200&nbsp;м) було &laquo;нанизано&raquo; три площі &mdash; їхні сучасні назви Європейська, Бессарабська площі, та Майдан Незалежності.</p> 
<p class="rvps2"> Архітектурне обличчя Хрещатика, сформоване до революції, зберігалося майже без змін аж до Другої світової війни. На шостий день нацистської окупації, 24 вересня 1941&nbsp;р., на Хрещатику почали вибухати будинки, заздалегідь заміновані радянськими саперами. Внаслідок вибухів та пожежі більшість будівель центру перетворилися на руїни.</p> 
<p class="rvps2"> У 1950-ті роки Хрещатик був відбудований як новий ансамбль, архітектура якого відзначається урочистістю і пишним оздобленням. Її характерною прикметою є обличкування стін золотавими керамічними плитками, а нижніх поверхів &mdash; гранітними брилами. Ширина вулиці у порівнянні з довоєнним часом стала вдвічі більшою. Її парний бік утворено адміністративними будівлями, що стоять впритул одна до одної, а непарний &mdash; житловими будинками, у розривах між якими проглядають схили Липок. Найпомітніші будівлі ансамблю &mdash; Міська рада та висотний житловий будинок, увінчаний вежечкою зі шпилем. У 1970&mdash;80-ті роки оновлення Хрещатика тривало: тоді постали Будинок профспілок та Музей Леніна (тепер Український дім). Останні великі зміни на Хрещатику відбулися на початку ХХІ&nbsp;ст., коли було реконструйовано головну площу міста та держави &mdash; Майдан Незалежності, в центрі якого спорудили монумент Незалежності України. У підземному просторі створено великий торговельно-розважальний центр &laquo;Глобус&raquo;.</p> 
<p class="rvps2"> У результаті всіх змін від дореволюційного Хрещатика залишилося чотири банківські будинки початку ХХ&nbsp;ст. (у кварталі між Європейською площею та Майданом Незалежності) та один квартал між вулицею Б.&nbsp;Хмельницького та бульваром Т.&nbsp;Шевченка.</p> 
