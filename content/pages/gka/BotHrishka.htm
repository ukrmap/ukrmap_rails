<p class="rvps2"><b>Центральний ботанічний сад ім.&nbsp;М.&nbsp;Гришка </b>було<b> </b>створено в 1935 році. За довоєнні роки тут було зібрано велику колекцію рослин, однак під час гітлерівської окупації рослини були знищені, а сам сад зазнав значних руйнувань. Відродження Ботанічного саду почалося після визволення Києва у 1944 році, та для відвідування він був відкритий лише у 1964 році.</p> 
<p class="rvps2">Сьогодні на 132 гектарах саду зібрано унікальну колекцію з 12 тисяч видів, форм та сортів рослин із усіх куточків планети. Щовесни тисячі відвідувачів приваблює сюди найбільша в Україні колекція бузку. В оранжереях саду представлені унікальні колекції тропічних і субтропічних рослин, з-поміж яких одна з найбільших &ndash; колекція орхідей. У 1980 році орхідеї з колекцій Ботанічного саду вперше побували в космосі на борту орбітальної станції &laquo;Салют&raquo;.</p> 
<p class="rvps2">На території саду створені ботаніко-географічні ділянки <b><i>Карпати, Степи України, Полісся, Крим, Кавказ, Алтай і Західний Сибір, Середня Азія, Далекий Схід</i>.</b></p> 
<p class="rvps2">У Ботанічному саду здійснюються наукові дослідження з проблем акліматизації рослин, збереження генофонду та селекції рослин. Крім того тут проводяться роботи з озеленення та благоустрою територій промислових підприємств, житлових масивів, котеджів, а також велика природоохоронна, просвітницька робота з формування екологічного світогляду людини.</p> 
