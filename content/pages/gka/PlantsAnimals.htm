<p class="rvps2">Київ &ndash; велике сучасне місто. З кожним роком воно стає все більшим і впорядкованішим. Але разом&nbsp;зі стрімким будівництвом все менше залишається зелених насаджень, природних водойм, вільних від забудови територій. Процес містобудування покликаний забезпечити сучасну інфраструктуру: дороги, житлові масиви, ефективну транспортну систему. Разом із тим постає необхідність максимально зберегти природні багатства міста, мінімізувати можливі наслідки від техногенного навантаження на природу.</p> 
<p class="rvps2">Територія сучасного Києва &ndash; понад 800&nbsp;км<sup>2</sup>, з яких суцільна забудова становить лише 40&nbsp;%. Решту займають зелені масиви (парки та сквери) і водоймища. У розрахунку на одного жителя площа зелених насаджень становить 214&nbsp;м<sup>2</sup>, що є одним із найвищих показників у світі.</p> 
<p class="rvps2">Наше місто розташоване на межі <b><i>лісової </i></b> та<i><b> лісостепової</b></i> природних зон і майже з усіх сторін оперезане значними лісовими масивами: <b><i> Святошинський ліс,</i></b><i> <b>Пуща-Водицький ліс, Конча-Заспа, Дарницький ліс, Голосіївський ліс.</b></i> У Дарницькому лісі переважають сосна і береза. Ліси київського правобережжя сформовані переважно&nbsp;зі широколистяних і хвойних порід (дуб, граб, клен, липа, сосна, береза). Саме завдяки значним лісовим масивам повітря нашого міста значно чистіше, ніж повітря багатьох інших промислових центрів. У лісах навколо Києва мешкають багато тварин та птахів (заєць, козуля, їжак, чапля, сова). Втім, значна кількість тварин живе зовсім поруч із нами: в підвалах, міських парках, на дахах будинків. Більшість із них, безумовно, нам глибоко симпатичні та заслуговують на нашу допомогу (особливо в холодну пору року). Тому не зайвим буде пригостити дворового пса чи котика або зробити власноруч годівничку для синиці. Втім є такі &laquo;городяни&raquo;, що завдають нам багато клопоту. Такими, наприклад, є щури, що можуть переносити важкі хвороби, пошкоджувати комунікації і навіть нападати на людей.</p> 
