<p class="rvps2">Під 945 роком літописець помістив найдавніший опис Києва. Цей опис разом із результатами археологічних розкопок дозволяє уявити, як у часи князювання Ігоря, Ольги та Святослава виглядало місто. Воно складалося з двох відокремлених частин &mdash; Гори та Подолу. Горою називали велике плато, яке панувало над долиною Дніпра і було дуже зручним для спорудження укріплень. Поділ розкинувся в долині Дніпра, між підніжжям Гори та дніпровським рукавом Почайною &mdash; природною гаванню та місцем зимівлі суден.</p> 
<p class="rvps2">На Горі був розташований власне <i><b>&laquo;город&raquo;</b></i> &mdash; маленька фортеця, в якій жив князь зі своїми дружинниками. Десь неподалік стояли <i><b>&laquo;княжий двір поза городом&raquo;</b></i> та <b><i>капище (святилище) Перуна</i></b> &mdash; головного бога Русі. Незабудований простір Гори був укритий сотнями курганів &mdash; язичницьким кладовищем. Майже усі кияни &mdash; їхня кількість навряд чи перевищувала 5 тисяч осіб &mdash; жили на Подолі. Його найбільш жвавим місцем була пристань на Почайні, звідки кожної весни до Царгорода вирушав караван суден. Десь біля пристані стояла найдавніша київська церква св.&nbsp;Іллі. На північ від Подолу, серед оболонських пасовиськ та сіножатей, легенда розміщує <b><i>капище Велеса</i></b> &mdash; покровителя худоби та багатства.</p> 
