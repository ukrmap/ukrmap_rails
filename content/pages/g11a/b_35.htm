<p class="rvps2">Світове господарство як єдина система взаємопов&rsquo;язаних національних господарств сформувалось на основі міжнародного географічного поділу праці (МГПП). МГПП &ndash; це спеціалізація окремих країн на виробництві певних видів продукції та наданні послуг і обміні ними. Міждержавні стосунки в сфері економіки називаються <b><i>міжнародними економічними зв&rsquo;язками</i></b>. Основними формами міжнародних економічних зв&rsquo;язків є: <i>зовнішня торгівля, кредитно-фінансові відносини, науково-технічні зв&rsquo;язки, міжнародний туризм</i>. На даній карті подано інформацію про зовнішню торгівлю та кредитно-фінансові відносини.</p> 
<p class="rvps2">Формування і розвиток міжнародних економічних відносин почалися&nbsp;зі зовнішньої торгівлі. Обсяги зовнішньої торгівлі постійно зростають, змінюється структура торгівлі, особливо швидко росте питома вага нових технологій, товарів і послуг.<b> </b> У світі сформувалося три центри міжнародної торгівлі: Європа, Азіатсько-Тихоокеанський регіон і Північна Америка. Товарообіг країн Західної Європи становить приблизно 40% світового. За абсолютними обсягами експорту в світі перше місце посідає Німеччина. Другим регіоном за товарообігом є Азія (приблизно 26%). У ній головними центрами міжнародної торгівлі виступають Японія, Китай, Нові індустріальні країни (НІК) та нафтодобувні держави Перської затоки. На третьому місці за обсягами зовнішньої торгівлі Північна Америка (близько 20% світового товарообігу). За обсягом імпорту США не мають конкурентів. Велике значення має торгівля між розвинутими країнами і країнами, що розвиваються. Статус сировинних додатків до промислово розвинутих країн ще властивий більшості країн, що розвиваються. Вони й досі залишаються основними постачальниками нафти, міді, бавовни, природного каучуку, а також продовольчих товарів: кави, какао, цукру, бананів тощо. Але в структурі експорту НІК Азії та Латинської Америки останнім часом значно зросла частка промислових товарів.</p> 
<p class="rvps2">Важливим показником зовнішньої торгівлі є <i>торговий баланс</i> (сальдо) &ndash; різниця між вартістю експортованих та вартістю імпортованих товарів за рік. Баланс буває пасивним (від&rsquo;ємним) і активним (додатнім). Традиційно високе додатне сальдо (вартість експорту переважає вартість імпорту) мають Японія, Німеччина. Негативне сальдо у США є результатом великого імпорту сировини та палива з країн, що розвиваються.</p> 
<p class="rvps2">Міжнародна торгівля розвивається за об&rsquo;єктивними економічними законами і координується <i>Світовою організацією торгівлі</i> <i>(СОТ)</i>. Ця організація об&rsquo;єднує 145 країн. Головною її функцією&nbsp;є створення сильної і процвітаючої торгової системи світу, яка сприятиме збільшенню обсягів міжнародної торгівлі.</p> 
<p class="rvps2">Кредитно-фінансові відносини проявляються у вивезенні (експорті капіталу) у двох формах: позичок та кредитів і прямого інвестування у створення підприємств на іноземній території або придбання вже діючих компаній із метою отримання прибутків чи задоволення політичних інтересів. Експорт капіталу &ndash; одна з найважливіших особливостей зовнішньоекономічної діяльності розвинутих країн. Головною формою експорту капіталу є прямі інвестиції, тобто ті, які дають інвестору право контролю над діяльністю певного об&rsquo;єкту. Основну частину цих інвестицій забезпечують найбільші транснаціональні компанії (ТНК) світу: <i>Nestle</i><i> (Швейцарія)</i>, <i>General</i><i> </i><i>Motors</i><i> (США)</i>, <i>Royal</i><i>-</i><i>Dutch</i><i>-</i><i>Shell</i> (Велика Британія-Нідерланди), <i>Hitachi</i> (Японія), <i>Daimler</i><i>-</i><i>Chrysler</i> (Німеччина - США) та інші. Розвинені країни інтенсивно експортують капітал у країни, що розвиваються, перебазовуючи туди екологічно шкідливі виробництва, використовуючи низькооплачувану робочу силу, експлуатуючи природні ресурси цих країн. Поряд з інвестуванням у господарство країн, що розвивається, розвинені країни вкладають великі кошти в економіку своїх розвинених партнерів, що є менш ризикованим, але і менш прибутковим. Так частина японського капіталу спрямована в економіку США та країн Західної Європи. Країни ЄС інвестують свій капітал як в межах Союзу, так і в регіони з перехідною економікою. Напрямки інвестицій показані на карті.</p> 
<p class="rvps2">Також на карті представлені основні банківсько-фінансові центри світу, складовими яких є національні і міжнародні банки (міжнародні банківські консорціуми), фондові і товарно &ndash; сировинні. У світі розрізняють два типи світових фінансових центрів: одні виникли на базі <i>національних</i> ринків капіталу (Лондон, Париж, Цюрих), інші &ndash; на базі <i>міжнародних</i> ринків капіталу (Сінґапур, Сянґан). 
<p class="rvps2">Важливими складовими світового господарства є <i>Офшорні зони</i> &ndash; території або окремі країни, в яких діє пільговий режим оподаткування, кредитно-валютного регулювання та створені спрощені умови реєстрації підприємств із метою забезпечення максимально сприятливих умов для іноземних капіталів. Зараз понад 100 країн і територій мають офшорні центри. Але в промислово розвинених країнах така практика не є поширеною. Аналогами <i>Офшорних зон</i> в Україні є <i>Спеціальні економічні зони та <i>Території пріоритетного розвитку</i>.</p> 
<p class="rvps2">&nbsp;</p> 
