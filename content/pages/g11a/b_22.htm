<p class="rvps2"><b><i>Рекреаційні</i></b> (з латини – <i>відновлення</i>) <b><i>ресурси</i></b> – це природні та антропогенні об’єкти і явища, які можна використовувати для відпочинку, туризму та лікування.</p> 
<p class="rvps2">Рекреаційні ресурси поділяють на: <i>природно-рекреаційні</i> та <i>культурно-історич</i>ні.</p> 
<p class="rvps2">Природно-рекреаційні ресурси:</p> 
<p class="rvps2">- <i>гірські ландшафти придатні для відпочинку, оздоровлення і гірськолижного туризму</i>;</p> 
<p class="rvps2">- <i>морські узбережжя, береги річок та озер, придатні для приморського та пляжного відпочинку</i>; 
<p class="rvps2">-&nbsp;<i>території з комфортним кліматом (острови теплих морів і океанів), лісами, мінеральними джерелами, лікувальними грязями, національні парки, заповідники чи неосвоєні екзотичні території</i>.</p> 
<p class="rvps2">&nbsp;</p> 
<p class="rvps2"><i>До </i>культурно-історичних<i> </i>відносять культурні об’єкти, пам’ятки історії та архітектури, релігійно-культові комплекси, історичні центри тощо.</p> 
<p class="rvps2">Всі об’єкти рекреації – чи то архітектурний пам’ятник, чи мальовничий ландшафт, чи природний заповідник – постійно зазнають впливу руйнівних чинників: забруднення, ерозії, вологості, безвідповідальних дій людини, зростаючої урбанізації, масового туризму. Щоб зберегти для майбутніх поколінь культурні та природні надбання людства, ЮНЕСКО прийнято в 1972 р. <i>Конвенцію про охорону всесвітньої культурної і природної спадщини</i>. В рамках <i>Конвенції</i> було створено комітет, який затвердив <i>Список об’єктів всесвітньої спадщини</i>, що постійно поповнюється. Внесення об’єкту до <i>Списку</i> привертає увагу урядових та громадських організацій країни до проблем збереження національного надбання.</p> 
<p class="rvps2">В Україні до <i>Списку</i> <i>об’єктів всесвітньої спадщини</i> занесено Києво-Печерську лавру, собор Святої Софії, історичний центр м.&nbsp;Львова та Дунайський біосферний заповідник.</p> 
<p class="rvps2">Наявність і використання рекреаційних ресурсів відіграють важливу роль в економічному розвитку багатьох країн. Так, зокрема, країни Європи мають унікальне поєднання природно-рекреаційних та культурно-історичних ресурсів, що разом з розвинутою транспортною інфраструктурою та чудовим сервісом приваблюють сюди найбільшу кількість міжнародних туристів щороку. Значні рекреаційні ресурси є в Азії, але політична нестабільність у багатьох регіонах цієї частини світу заважає їх повноцінному використанню. Великі можливості в розвитку пізнавального та спортивного туризму мають країни Африки, але через низький економічний розвиток (у першу чергу через недостатньо розвинутий транспорт і сферу послуг) використовуються вони дуже слабо.</p> 
<p class="rvps2">Швидкими темпами розвивається океанічний туризм. Простори океанів і морів створюють чудові умови для круїзного туризму. Подорожі на комфортабельних морських лайнерах дають можливість заможним туристам ознайомитись з екзотичними країнами, відвідавши найвіддаленіші куточки планети.</p> 
