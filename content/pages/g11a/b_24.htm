<p class="rvps2"><b><i>Вугільна промисловість</i></b> включає видобуток і збагачення кам&lsquo;яного вугілля. Буре вугілля використовується як паливо й як сировина для хімічної промисловості в країнах-виробниках, а більш якісне кам&lsquo;яне вугілля експортується. Собівартість вугілля залежить головним чином від способу його видобутку. Так, видобуте відкритим (кар&lsquo;єрним) способом і завезене в Західну Європу південноафриканське вугілля часто є значно дешевшим, ніж добуте в шахті місцеве вугілля. До речі, саме велика глибина залягання вугілля в українських шахтах робить багато з них нерентабельними і є однією з головних причин кризових явищ у вугільній галузі держави.</p> 
<p class="rvps2">Майже третитна світового видобутку вугілля припадає на Китай, далі йдуть США, Росія, Індія, Австралія. Головними експортерами вугілля є Австралія, Південна Африка, Росія, Польща. Транспортується вугілля переважно морським транспортом.</p> 
<p class="rvps2"><b><i>Уранодобувна промисловість</i></b> є галуззю, що видобуває і збагачує уранову руду, яка використовується в атомній енергетиці, медицині, наукових дослідженнях, а також як сировина для створення ядерної зброї. Більшість світових запасів уранових руд зосереджена в США, Намібії, Австралії, Росії, є вони і в Україні (Дніпропетровська та Кіровоградська області). Відповідно, ці країни займають провідні позиції у світі за видобутком і виробництвом уранових концентратів (очищений від домішок корисний мінерал). Серйозною проблемою є зберігання та утилізація відпрацьованого ядерного палива. Лише деякі країни (США, Росія) мають відповідні можливості та надають послуги з утилізації за великі кошти іншим державам. 
<p class="rvps2">&nbsp;</p> 
