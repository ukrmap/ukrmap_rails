<p class="rvps2"><b><i>Кольорова металургія</i></b> &ndash; це галузь промисловості, що включає видобуток руд кольорових металів і виробництво з них металів і сплавів. Розміщення родовищ руд кольорових металів показано на карті <i>Мінеральні ресурси</i>.</p> 
<p class="rvps2">Найбільш поширені у господарському використанні кольорові метали об&lsquo;єднані в групи:</p> 
<p class="rvps2">-&nbsp;&nbsp;&nbsp;&nbsp;&nbsp;&nbsp;&nbsp;&nbsp; <i>легкі метали (алюміній, титан, магній);</i></p> 
<p class="rvps2">-&nbsp;&nbsp;&nbsp;&nbsp;&nbsp;&nbsp;&nbsp;&nbsp; <i>важкі метали (мідь, свинець, цинк, олово, нікель);</i></p> 
<p class="rvps2">-&nbsp;&nbsp;&nbsp;&nbsp;&nbsp;&nbsp;&nbsp;&nbsp; <i>благородні метали (золото, срібло, платина);</i></p> 
<p class="rvps2">-&nbsp;&nbsp;&nbsp;&nbsp;&nbsp;&nbsp;&nbsp;&nbsp; <i>легуючі метали (вольфрам, ванадій, молібден).</i></p> 
<p class="rvps2">Легкі метали широко використовуються для виробництва авіаційної та космічної техніки, морських суден, обладнання для хімічних заводів. Попит на них постійно зростає. Серед легких металів найбільш поширеними в земній корі є породи, що містять алюміній. Тому виробництво алюмінію є головною галуззю кольорової металургії. Сировиною для отримання алюмінію є боксити. Виробництво алюмінію складається з двох стадій. Перша &ndash; отримання глинозему (окису алюмінію), тяжіє до районів видобутку бокситів. Друга &ndash; виплавка первинного алюмінію з глинозему, шляхом електролізу. Виробництво металевого алюмінію досить енергомістке, тому воно тяжіє до джерел електроенергії.</p> 
<p class="rvps2">Виробництво глинозему набуло поширення в Австралії, Ямайці, Китаї, Бразилії, Росії &ndash; країнах, де наявна сировинна база. А виробництво металевого алюмінію &ndash; в Росії, Австралії, Китаї і країнах, які виплавляють алюміній з імпортованої сировини (Японія, Італія, Канада, Норвегія, Німеччина, Бахрейн, ОАЕ). Серед країн-експортерів Канада займає перше місце і виробляє найдешевший алюміній.</p> 
<p class="rvps2">Виплавка важких металів тяжіє, в основному, до джерел сировини. Мідь, олово, нікель добуваються, переважно, в країнах Азії, Африки, Латинської Америки. У цих країнах налагоджено початкові стадії отримання металу: добування, збагачення, виплавка чорнового металу, так звані <i>брудні виробництва</i>. Вищі стадії виробництва (<i>рафінування, отримання сплавів і прокату</i>) сконцентровано в розвинутих країнах (США, Японії, країнах Західної Європи).</p> 
<p class="rvps2">Свинцево-цинкова промисловість як сировину використовує поліметалеві руди. Найбільшим виробником цинку і свинцю є США, Канада, Японія, Франція, Мексика, Перу, Австралія.</p> 
