<p class="rvps2"><b><i>Чорна металургія</i></b> &ndash; одна з базових галузей промисловості багатьох країн світу. Виробничий процес у чорній металургії складається з цілого ряду послідовних виробництв. Початковою стадією є видобуток залізної і марганцевої руд, коксівного вугілля та нерудної сировини. Далі йде збагачення руд і виробництво коксу, виплавка чавуну та сталі, виготовлення прокату і сплавів. Чорна металургія дуже матеріаломістка галузь (для отримання однієї тонни сталі використовується понад 6 тонн сировини, палива і допоміжних матеріалів). Тому підприємства чорної металургії розміщуються переважно поряд із залізорудними та вугільними басейнами. Так виникли металургійні райони Росії (Уральський, Кузнецький), України (Донецький, Придніпровський), Німеччини (Рур), Польщі (Верхньосилезький), США (Пенсільванія), Китаю, Індії.</p> 
<p class="rvps2">Особливістю розташування виробництв чорних металів на сучасному етапі є орієнтація на споживача і вантажопотоки сировини, тобто &ndash; розташування поблизу основних ринків збуту або поряд із великими транспортними вузлами. Саме так розташовані металургійні підприємства Японії, Південної Кореї, Італії, нові заводи Німеччини, Франції, США, Росії.</p> 
<p class="rvps2">Найбільшими виробниками чорних металів є Китай, США, Росія, Японія, Бразилія, Україна, Індія. Показники виплавки сталі на душу населення найвищими є в європейських державах (Люксембурґ, Бельгія, Німеччина, Чехія, Україна) і в Японії.</p> 
<p class="rvps2">Для малих європейських країн характерним є створення спеціалізованих міні-заводів, які виробляють високоякісні сталі і складний прокат, а також підприємств переробної металургії (з використання металобрухту). 
<p class="rvps2">&nbsp;</p> 
