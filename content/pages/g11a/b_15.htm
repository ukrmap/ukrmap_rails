<p class="rvps2"><b><i>Мінеральні ресурси</i></b> &ndash; це сукупність запасів корисних копалин мінерального походження, які вже використовуються або можуть бути використані у майбутньому в господарській діяльності людини. У наш час найбільше використовується понад 200 видів мінеральної сировини. Залежно від призначення мінеральні ресурси ділять на три групи.</p> 
<p class="rvps2"><i>Паливні</i> (енергетичні) &ndash; використовуються для одержання тепла і світла.</p> 
<p class="rvps2"><i>Металеві</i> (рудні) &ndash; з яких виплавляють метали (руди чорних і кольорових металів).</p> 
<p class="rvps2"><i>Неметалеві</i> (нерудні) &ndash; використовуються як сировина для хімічної промисловості (калійна сіль, фосфорити, сірка тощо), будівництва й як технічна сировина (азбест, графіт, алмази тощо).</p> 
<p class="rvps2">Родовища корисних копалин розміщені на Землі дуже нерівномірно, що пояснюється особливостями тектонічної будови земної кори. Для кращого уявлення і пояснення закономірностей розміщення корисних копалин на карті показані тектонічні області материків (платформи і складчасті пояси).</p> 
<p class="rvps2">Паливні та деякі нерудні корисні копалини, що мають осадове походження, утворилися внаслідок вікового накопичення осадових порід. Родовища цих корисних копалин найчастіше зустрічаються в осадових чохлах давніх платформ і в передгірних прогинах областей найдавнішої та давньої складчастостей. У рельєфі цим тектонічним структурам відповідають рівнини (див. <i>Фізичну карту світу</i>).</p> 
<p class="rvps2">Гірничо-хімічні неметалеві корисні копалини також, мають переважно, осадове походження.</p> 
<p class="rvps2">Металеві корисні копалини приурочені до щитів давніх докембрійських платформ і складчастих поясів земної кори. Саме тому найбагатшими на рудні копалини є старі низькі гори, нагір&rsquo;я та плоскогір&rsquo;я.</p> 
<p class="rvps2">Руди чорних металів (залізні, марганцеві) в земній корі залягають пластами, утворюючи великі за площею басейни. 
<p class="rvps2">Руди кольорових металів залягають у надрах Землі своєрідними поясами. Так, мідні та поліметалеві руди поширені в складчастих областях Кордильєр &ndash; Анд, олов&rsquo;яні руди &ndash; в Тихоокеанському поясі.</p> 
<p class="rvps2">Наявність мінеральних ресурсів є хорошою передумовою розвитку господарства будь-якої країни.</p> 
