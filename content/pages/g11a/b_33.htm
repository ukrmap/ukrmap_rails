<p class="rvps2"><b><i>Технічні культури</i></b> &ndash; це рослини, які є сировиною для подальшої переробки у різних галузях господарства. За своїм призначенням технічні культури поділяють на <i>волокнисті, олійні, цукристі, тонізуючі, крохмалисті, каучуконосні, наркотичні</i> та інші. Вирощування технічних культур є досить трудомістким і витратним (потребує внесення великої кількості добрив, зрошування тощо). Тому вирощують їх, переважно в країнах, що розвиваються, чи державах середнього рівня розвитку, де навіть при екстенсивному господарюванні, за наявності дешевих трудових ресурсів, вирощування технічних культур є рентабельним.</p> 
<p class="rvps2">Серед волокнистих культур (бавовник, льон, джут, кенаф) найпоширенішим є бавовник. Із нього виробляють багато видів тканин, вату, штучний фетр; із насіння - олію; відходи використовують в якості корму для тварин. Бавовник &ndash; культура тропічного та субтропічного кліматичних поясів. Найбільшими виробниками й експортерами бавовнику є Китай, Індія, США, Пакистан, Узбекистан, Австралія, Бразилія, Туреччина, країни Африки.</p> 
<p class="rvps2">Льон-довгунець холодостійка культура. Його вирощують у країнах Європи та Китаї. В США, Канаді, Аргентині, Індії вирощують, переважно, олійні сорти льону (льон-кудряш).</p> 
<p class="rvps2">Найпоширенішими олійними культурами є соя, соняшник, арахіс, ріпак, оливи, олійна кокосова пальма. Соя вирощується переважно в США, Китаї, Бразилії, Індонезії, арахіс &ndash; в Південній Азії, Західній Африці, Аргентині.</p> 
<p class="rvps2">Цукристими культурами є цукрова тростина (на неї припадає 60% світового виробництва цукру) та цукрові буряки (40%). Головні експортери тростинного цукру &ndash; Бразилія, Мексика, Куба Ямайка, Австралія.</p> 
<p class="rvps2">Цукрові буряки вирощують в країнах із досить високою агрокультурою (правильні сівозміни, високий рівень хімізації і механізації виробництва) і розвинутим тваринництвом, які забезпечують високу врожайність та використання відходів переробки цукрових буряків. Головними виробниками бурякового цукру є Україна, Франція, Росія.</p> 
<p class="rvps2">Тонізуючі культури (чайний кущ, кавове та какаове дерева) &ndash; це рослини тропіків і субтропіків. Найбільшими постачальниками чайного листа на світовий ринок є Індія, Китай, Шрі-Ланка; зерен кави &ndash; Бразилія, Колумбія; плодів какао &ndash; Кот-Д&lsquo;Івуар, Бразилія, Ґана.</p> 
<p class="rvps2">Картопля є найпоширенішою з бульбоплодних культур. Це цінна харчова культура, яка також є сировиною в крохмале-патоковій і спиртовій промисловості. До бульбоплодних, які використовуються як продовольчі культури, належать також батат (солодка картопля), ямс, маніок, таро.</p> 
<p class="rvps2">Плантації культурної гевеї, яка є сировиною для виробництва натурального каучуку, переважають у Південній та Південно-Східній Азії (Малайзія, Індонезія, Таїланд).</p> 
<p class="rvps2">Серед наркотичних культур найвідомішими є тютюн та опійний мак, який використовується в медицині. На карті <i>Політична напруженість</i> показані головні райони вирощування опійної сировини.</p> 
