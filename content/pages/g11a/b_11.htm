<p class="rvps2"><b><i>Релігія</i></b> є важливою складовою духовного життя людства, що значною мірою визначає формування ментальності та системи цінностей окремих народів, а також впливає на політичне та соціально-економічне становище цілих країн і регіонів.</p> 
<p class="rvps2">Найпоширенішими і найвпливовішими релігіями в світі є <i>християнство</i>, <i>іслам</i> і <i>буддизм</i>. Їх називають світовими релігіями. Крім світових існують національні релігії, що є етнічними ознаками певних народів (індуїзм, іудаїзм, синтоїзм тощо).</p> 
<p class="rvps2">Найбільш чисельним за кількістю віруючих є християнство, що існує 2 тисячі років. Християнську віру сповідує майже третина населення планети, переважно, в Європі, Америці й Австралії. Християнство поділяється на три течії: <i>католицизм, православ’я </i>і<i> протестантизм</i>. Нині 60% усіх християн світу є католиками. Єдиним центром Католицької Церкви є Ватикан, де знаходиться постійна резиденція глави церкви – Папи Римського.</p> 
<p class="rvps2">Православ’я – течія християнства, що оформилась після розподілу церков у 1054 році. В православній вірі немає єдиного усталеного центру, натомість існують автокефальні національні церкви, очолювані патріархами. 
<p class="rvps2">Серед прихильників протестантизму виділяються: <i>лютерани, англіканці, баптисти, адвентисти, мормони </i>тощо.</p> 
<p class="rvps2">Друга за кількістю віруючих і наймолодша світова релігія – іслам також не є однорідною. Прихильники ісламу (<i>мусульмани</i>) діляться на <i>сунітів</i> і <i>шиїтів</i>. Суніти, на відміну від шиїтів, разом з <i>Кораном</i> – священною книгою ісламу – джерелом віри вважають <i>Суну</i> – священне писання про пророка Мухаммеда. 
<p class="rvps2">Третя за кількістю віруючих світова релігія – буддизм формується із прихильників вузького шляху (<i>хінаяни)</i> і шанувальників великого шляху (<i>махаяни)</i>.</p> 
<p class="rvps2">Найбільшою за числом адептів серед національних релігій є індуїзм. Він існує понад 5 тисяч років і визнає багатобожжя. Серед головних богів індусів – Брахма, Шива, Вішну, Калі.</p> 
<p class="rvps2">Іудаїзм виник у Палестині 4 тисяч років тому. Іудеї вірять в єдиного Бога, якого осягнули в одкровеннях великі пророки. Свого часу ця віра дала початок християнству й ісламу. 
<p class="rvps2">Національною релігією китайців є <i>конфуціанство</i> та <i>даосизм</i>. Стародавні культи природи та предків у японців оформились у сучасний <i>синтоїзм</i>.</p> 
<p class="rvps2">Традиційні місцеві вірування, так звані <i>примітивні релігії</i>, сповідують аборигени Австралії, окремі племена Азії та Африки, індіанці Америки, народи півночі Росії.</p> 
