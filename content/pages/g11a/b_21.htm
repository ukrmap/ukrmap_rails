<p class="rvps2"><b><i>Агрокліматичні ресурси</i></b> &ndash; це співвідношення тепла, вологи, світла, яке необхідне для вирощування сільськогосподарських культур. Вони визначаються географічним положенням території в межах кліматичних поясів і природних зон. Характеризують агрокліматичні ресурси три показники.</p> 
<p class="rvps2"><i>Сума активних температур повітря</i> (сума середньодобових температур, вищих за 10&deg;С), за яких рослини розвиваються найшвидше.</p> 
<p class="rvps2"><i>Тривалість періоду з активними температурами</i> (період вегетації), впродовж якого температури сприятливі для росту рослин. Розрізняють короткий, середньотривалий і тривалий періоди вегетації;</p> 
<p class="rvps2"><i>Забезпеченість рослин вологою</i> (визначається за коефіцієнтом зволоження).</p> 
<p class="rvps2"><i>Коефіцієнт зволоження</i> &ndash; визначається співвідношенням тепла і вологи на певній території і розраховується як відношення кількості опадів до випаровуваності за рік. Чим вища температура повітря, тим більша випаровуваність і, відповідно, менший коефіцієнт зволоження. Чим менший коефіцієнт зволоження, тим сухіший клімат.</p> 
<p class="rvps2">Тепло і опади на земній кулі розподіляються відповідно до широтної зональності та висотної поясності. Тому за забезпеченістю агрокліматичними ресурсами на Землі виділяють агрокліматичні <i>пояси, підпояси і зони</i> <i>зволоження</i>, які мають широтне поширення на рівнинній території, а в горах змінюються з висотою. По кожному агрокліматичному поясу і підпоясу наводяться приклади типових сільськогосподарських культур із уточненням тривалості їх вегетаційного періоду. Доповненням до карти <i>Агрокліматичні ресурси</i> є карта <b><i>Типи зими</i></b>, яка допоможе при характеристиці передумов розвитку і спеціалізації сільського господарства країн світу.</p> 
<p class="rvps2">Залежно від географічного положення країни мають різноманітні агрокліматичні ресурси. Ці ресурси невичерпні, але якість їх може змінюватись зі зміною клімату та під впливом господарської діяльності людини.</p> 
