<p class="rvps2">Природний приріст залежить від багатьох чинників. До XVIII&nbsp;ст. зростання населення світу залежало, переважно, від біологічних процесів. При цьому рівні народжуваності та смертності були дуже високим і, як результат, &ndash; низький природний приріст (див. графік, що подано з картою <b><i>Розміщення населення</i></b>). У наш час все відчутнішого впливу на процес відтворення населення набувають соціально-економічні чинники: рівень добробуту та умови життя людей, рівень розвитку медицини, стан охорони здоров&rsquo;я та харчування, ступінь залучення жінок до участі у суспільних процесах, співвідношення між міським і сільським населенням, національні та релігійні традиції тощо. Серед глобальних історичних причин, що стримують природний приріст населення, &ndash; політичні потрясіння, соціальні кризи, погіршення екологічних умов проживання.</p> 
<p class="rvps2">Коефіцієнт природного приросту може мати позитивне, негативне чи нульове значення, характеризуючи, відповідно, збільшення, зменшення або незмінність чисельності населення території внаслідок різного співвідношення між народжуваністю та смертністю. У більшості країн світу спостерігається позитивний природній приріст. Швидкі темпи зростання природного приросту дістали назву демографічного вибуху й перетворилися в одну з глобальних проблем людства, вирішення якої можливе за умови проведення урядами країн адекватної демографічної політики.</p> 
<p class="rvps2">Переважання рівня смертності над рівнем народжуваності &ndash; негативний природний приріст називається депопуляцією населення. Явище депопуляції характерне для країн із перехідною економікою (Україна, Латвія, Угорщина, Болгарія) та деяких розвинутих країн Європи (Німеччина, Швеція).</p> 
<p class="rvps2"><b><i>&nbsp;</i></b></p> 
<p class="rvps2"><b><i>Статевий склад населення</i></b> &ndash; це співвідношення кількості чоловіків та жінок, яке залежить від біологічних, історичних та соціальних причин. У цілому в світі чоловіків дещо більше, ніж жінок. Серед країн, де переважає чоловіча половина населення, &ndash; Китай, Індія, Туреччина. Переважання чоловіків у цих країнах обумовлене історично несприятливим становищем жінок (ранні шлюби, численні й ранні народження дітей, особливості ментальності тощо). 
<p class="rvps2">У&nbsp;більшості ж країн ситуація зворотна. Особливо відчутне переважання частки жінок у країнах, що брали активну участь у Другій світовій війні та інших військових конфліктах. Генетично обумовлено, що середня тривалість життя жінок на 5-8 років більша, ніж у чоловіків.</p> 
<p class="rvps2">Доповненням до карти є відповідні діаграми (піраміди), що подані разом із картою <i>Розміщення населення</i>. Статево-вікові піраміди показують співвідношення чоловічого і жіночого населення за віковими категоріями у відсотках. Піраміда складається для окремої країни на певний рік. Розрізняють два типи вікової структури населення, що відповідають типам відтворення населення. Перший (<i>регресивний</i>) тип вікової структури формується при <i>звуженому</i> (І) типі відтворення населення. Для нього характерною є мала частка молодих людей (до 15 років) та значна частка літніх людей (понад 55-65 років). Такий розподіл населення за віком властивий, переважно, розвинутим країнам (Японія, США). Другий (<i>прогресивний</i>) тип вікової структури мають країни, що розвиваються з <i>розширеним</i> (ІІ) типом відтворення населення. Тут є дуже значною частка дітей та підлітків при низькій частці літнього населення (Індія).</p> 
