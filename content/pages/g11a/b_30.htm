<p class="rvps2"><b><i>Текстильна промисловість</i></b> є провідною галуззю легкої промисловості, підприємства якої виробляють товари народного споживання. Текстильна промисловість виробляє різні тканини для населення і технічних потреб. Традиційно тканини виробляються з натуральних волокон як рослинного (бавовник, льон, коноплі, джут тощо), так і тваринного (вовна, кокони шовкопряду) походження. З розвитком хімічної промисловості зі середини 70-х&nbsp;років ХХ&nbsp;ст. зросла частка тканин, вироблених із синтетичних та штучних волокон. 
<p class="rvps2">Виробництво бавовняних тканин відзначається найбільшим обсягом і представлене в країнах, що вирощують бавовник, і в тих, які імпортують сировину. Головними виробниками є Китай, Індія, США, Росія. На другому місці за обсягом &ndash; виробництво тканин із хімічних волокон. Лідерами тут залишаються США і європейські країни, а останнім часом, значно нарощують об&rsquo;єми випуску цих тканин Нові індустріальні країни Азії.</p> 
<p class="rvps2">Виробництво льняних тканин переважає в країнах, де вирощується льон-довгунець і є потужності його переробки (Росія, Білорусь, Чехія, Україна, Польща, Франція тощо). Основними виробниками натуральних та штучних шовкових тканин традиційно залишаються Японія, Індія, Китай та країни Європи.</p> 
<p class="rvps2">Вовняні тканини виробляють Італія, Велика Британія, Росія, Японія. Вовну як сировину на світовий ринок постачають Австралія, Аргентина та інші країни з великим поголів&rsquo;ям овець, кіз, верблюдів та інших тварин. Отже, крім високорозвинутих країн, текстильна промисловість широко представлена у країнах, що розвиваються, де є в надлишку дешева робоча сила.</p> 
