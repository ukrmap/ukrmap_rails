<p class="rvps2"><b><i>Нафтова та газова промисловість</i></b> є складовими паливної промисловості світу. <i>Нафтова промисловість</i> включає видобуток, транспортування та переробку нафти. Розподіл світового видобутку нафти подано на секторній діаграмі. Основними постачальниками нафти на світовий ринок є країни, що розвиваються. Понад 40% видобутку та до 60% експорту припадає на країни ОПЕК &ndash; <i>Організацію країн-експортерів нафти</i>, що об&rsquo;єднує 12 країн Азії, Африки та Південної Америки. Створено ОПЕК в 1960 р. з метою проведення узгодженої політики на нафтовому ринку в інтересах країн - учасниць. Значна частка видобутку й експорту нафти припадає також на країни, що не входять до складу ОПЕК (Росія, Норвегія, Велика Британія). Основними споживачами нафти є розвинуті держави. В них зосереджені потужні нафтопереробні підприємства. Відтак, основні нафтові вантажопотоки спрямовані з Близького та Середнього Сходу до Західної Європи, Японії, Китаю та Північної Америки. В деяких країнах, що розвиваються, створюються власні нафтопереробні потужності (країни Перської затоки, Венесуела), і це збільшує в їх експорті частку готових нафтопродуктів.</p> 
<p class="rvps2"><i>Газова промисловість</i> забезпечує видобуток, транспортування, зберігання та переробку природного газу. Транспортування газу в межах материків відбувається переважно газопроводами (80%), а на далекі відстані (наприклад, із Близького Сходу до Японії) газ перевозять у скрапленому стані спеціальними суднами. Такий спосіб транспортування веде до відчутного подорожчання газу, тому значна його частина споживається у країнах, що видобувають газ.</p> 
<p class="rvps2">Найбільшими експортерами природного газу є Росія, Канада, Норвегія, Алжир, Індонезія, Туркменістан.</p> 
