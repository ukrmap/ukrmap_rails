<p class="rvps2">На даній карті представлені країни Західної Європи, з яких: Велика Британія, Франція, Італія є членами великої сімки, країни <i>Бенілюксу</i> (Бельгія, Нідерланди, Люксембурґ) і Швейцарія відносяться до малих промислово розвинутих країн Європи. Малі країни Європи традиційно виділяються в Західній Європі. Крім поданих на даній карті в цю групу входять Швеція, Норвегія, Данія, Фінляндія, Ісландія, Австрія.</p> 
<p class="rvps2">Представлені на даній карті країни знаходяться в межах центральної осі розвитку Європи, що свідчить про їх високий економічний рівень.</p> 
<p class="rvps2">Провідні місця в економіці регіону, як і світу, займають Франція, Велика Британія й Італія, які разом із Німеччиною (представлена на іншій карті) формують економічне ядро Європи. Економіку цих країн вважають постіндустріальною, в якій сфера послуг домінує над сферою виробництва, зростає роль інтелектуальних галузей, здійснюється планування і контроль в області стратегії і тактики суспільного розвитку.</p> 
<p class="rvps2">Промисловість малих країни Європи характеризується високим рівнем спеціалізації, випуском високоякісної продукції з зовнішньоторгівельною орієнтацією. Високоспеціалізовані монополії цих країн перетворилися в транснаціональні корпорації (ТНК), що займають провідні позиції в багатьох сферах, саме такими є всесвітньо відомі <i>Univeliver </i>та<i> Philips</i> (Нідерланди), <i>Nestle</i> (Швейцарія), <i>Royal-Ditch-Shell</i>, (Велика Британія &ndash; Нідерланди) <i>Volvo, Saab, Scania</i> (Швеція), <i>Nokia</i> (Фінляндія).</p> 
<p class="rvps2">Сільське господарство країн розвивається інтенсивним шляхом, має високу продуктивність, товарність і різноманітний асортимент продукції. У галузевій структурі сільського господарства тваринництво переважає над рослинництвом. У спеціалізації сільського господарства даних країн представлені всі три європейські типи сільського господарства. 
<p class="rvps2"><i>Північноєвропейський</i> характеризується переважанням інтенсивного молочного тваринництва, а в рослинництві &ndash; кормових культур, жита, ячменю (сірі хліби). Цей тип характерний для сільського господарства Великої Британії.</p> 
<p class="rvps2"><i>Середньоєвропейський</i> тип виділяється переважанням тваринництва молочного і молочно-м&rsquo;ясного напрямку, а також свинарства і птахівництва. В рослинництві &ndash; пшениця, кукурудза, цукрові буряки, льон.</p> 
<p class="rvps2">Для <i>Південноєвропейського</i> типу типовим є значне переважання рослинництва (вирощування цитрусових, маслин, винограду, фруктів тощо). Узбережжя Середземного моря називають садом Європи (південь Франції, Італії). 
<p class="rvps2">Важливу роль у розвитку сільського господарства відіграє аграрна політика ЄС. Вона передбачає єдині підходи у сфері ціноутворення, оподаткування та екологічного і санітарного контролю.</p> 
<p class="rvps2">Транспортна мережа цих країн характеризується значною густотою доріг і високою якістю покриття. Значний обсяг міжнародних і транзитних перевезень приносить великі прибутки. Транспортна система країн постійно вдосконалюється. Дуже прибутковим у цих країнах є міжнародний туризм. Найбільше туристів приймають Франція, Італія, Швейцарія. 
<p class="rvps2">Із введенням у дію <i>Шенгенської</i> <i>угоди</i> потік туристів значно збільшився. З березня 1995&nbsp;р. згідно з Шенгенською угодою створено єдиний простір для більшості країн ЄС, в межах якого діє спрощений режим перетину кордонів, за якого віза, отримана для в&rsquo;їзду до будь-якої країни-учасниці Шенгенської угоди, дає право на вільне пересування&nbsp;територією всіх країн-учасниць <i>Угоди</i>.</p> 
