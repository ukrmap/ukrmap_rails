<p class="rvps2"><b><i>Земельні ресурси</i></b> &ndash; це землі, що використовуються або можуть бути використані в господарській діяльності людини. З 149,4&nbsp;млн&nbsp;км&sup2; поверхні суходолу 134&nbsp;млн&nbsp;км<sup>2</sup> припадає на її земельний фонд. Діаграмами до карти подано структуру земельного фонду та розподіл його по різних регіонах планети.</p> 
<p class="rvps2">Найбільшого техногенного навантаження зазнають сільськогосподарські угіддя та землі населених пунктів. Сільськогосподарські угіддя є найбільш продуктивними, а рілля (оброблювані землі) це частина земельного фонду, з якої людство отримує до 80% продуктів харчування. Забезпеченість ріллею по регіонах світу дуже нерівномірна. Вона залежить від природних умов і рівня сільськогосподарського освоєння території, культури господарювання. Серед регіонів світу найвищою часткою ріллі виділяється Європа. Це обумовлене найнижчою часткою непридатних для використання земель, високою культурою господарювання та в основному сприятливими кліматом і рельєфом. Із окремих країн світу найбільші площі оброблюваних земель мають США, Індія, Китай, Канада, Казахстан, Україна. Щороку площа сільськогосподарських угідь зменшується. Причинами цьому є відкритий видобуток корисних копалин, затоплення земель новостворюваними водосховищами, низька культура господарювання (і як результат &ndash; деградація земель і їх опустелювання). Під <i>деградацією</i> сільськогосподарських угідь вчені розуміють виснаження земель, зниження родючості і ерозію ґрунтів, їх забруднення, зниження біологічної продуктивності природних пасовищ, засолення і заболочення зрошуваних площ. У той же час, зростання кількості населення і зниження землезабезпеченості загострюють питання збільшення площі сільськогосподарських угідь та більш ефективного використання вже оброблюваних земель. 
