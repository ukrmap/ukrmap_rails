<p class="rvps2"><b><i>Охорона природи</i></b> &ndash; це комплексна система міжнародних, державних і громадських заходів, спрямованих на збереження, раціональне використання і відтворення природних ресурсів, у тому числі на збереження видового різноманіття (генофонду) флори і фауни Землі, а також її надр, водних ресурсів, атмосферного повітря і, відповідно, на збереження природних умов розвитку людського суспільства.</p> 
<p class="rvps2">З метою охорони природи здійснюються такі заходи:</p> <ul> <li><i>створення заповідних територій;</i></li> <li><i>регламентація використання природних ресурсів;</i></li> <li><i>захист природного середовища (водоохоронні заходи, рекультивація земель, регулювання поверхневого стоку, скорочення об&rsquo;єму стічних вод і їх очищення тощо);</i></li> <li><i>незалежна екологічна експертиза проектів і оцінка впливу господарської діяльності на оточуюче середовище;</i></li> <li><i>моніторинг стану природного середовища (від регіонального до глобального моніторингу біосфери). </i></li> </ul> 
<p class="rvps2"><i>&nbsp;</i></p> 
<p class="rvps2">Дана карта дає уяву про частку природоохоронних територій у країнах світу (по відношенню до загальної площі країни). Природоохоронні території, в залежності від цільового призначення, особливостей охоронного режиму і розмірів поділяються на заповідники, національні парки, заказники, резервати, пам&rsquo;ятники культури та інші заповідні території. Загальна площа заповідних територій світу становить понад 5% поверхні суходолу. Найбільш поширеними у світі є національні парки, заповідники і резервати.</p> 
<p class="rvps2"><i>Заповідники</i> &ndash; це ділянки суходолу чи акваторій, назавжди виведені з господарського використання; їх основне призначення &ndash; служити еталонами природи.</p> 
<p class="rvps2"><i>Резервати</i> &ndash; це території, на яких впродовж ряду років у певні сезони чи круглий рік охороняються окремі види тварин, рослин або частка природного комплексу.</p> 
<p class="rvps2"><i>Національні парки</i> &ndash; найбільш розповсюджена форма природоохоронних територій, для яких характерним є масовий допуск відвідувачів на деяку частину території.</p> 
<p class="rvps2">До найбільших за площею природоохоронних об&rsquo;єктів світу відносяться Ґренландський національний парк (7&nbsp;млн&nbsp;га), Центрально-Калахарський резерват в Ботсвані, Африка (5,3&nbsp;млн&nbsp;га), Великий Ґобійський заповідник у Монголії, Національний парк Велика пустеля Вікторія в Австралії та інші. Найбільшим в Україні є заповідник в дельті річки Дунай. 
<p class="rvps2">У&nbsp;країнах, що розвиваються частка природоохоронних територій дещо менша, ніж у розвинутих, але вона постійно збільшується тому, що національні парки є досить прибутковими. Проте, створення національних парків у країнах Африки, Азії, Латинської Америки гальмується необхідністю переселення кочових племен і зменшення ареалів їх господарської діяльності (полювання, землеробство). Під час збройних конфліктів території національних парків часто стають ареною зіткнень для воюючих сторін. А для браконьєрів ці території нерідко стають місцем незаконних промислів. У світі функціонує багато міжнародних і природоохоронних організацій. Серед них одна&nbsp;з найвідоміших &ndash; <i>Всесвітній фонд дикої природи</i>. Цей Фонд діє більш, ніж у 90 країнах і має вагомий вплив на природоохоронну політику держав та сприяє реалізації екологічних програм. 
<p class="rvps2">&nbsp;</p> 
