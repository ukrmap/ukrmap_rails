<p class="rvps2"><b><i>Транспорт</i></b> &ndash; важлива складова господарства будь-якої країни. Він є основою міжнародного географічного поділу праці, що забезпечує виробничі і невиробничі потреби господарства і населення в усіх видах перевезень.</p> 
<p class="rvps2">Основними техніко-економічними показниками роботи транспорту є обсяги перевезень, вантажооборот (добуток об&rsquo;єму перевезень на відстань), пасажирооборот, швидкість, працемісткість, собівартість перевезень, пропускна спроможність трас, маневреність, залежність від погоди та сезонних змін. Різні види транспорту мають свої переваги та недоліки, тому використовують їх залежно від конкретних умов.</p> 
<p class="rvps2">Головними видами транспорту є: наземні (залізничний, автомобільний), водні (морський, річковий, озерний) та інші (трубопровідний, авіаційний<i>, </i>електронний).</p> 
<p class="rvps2">Залізничний транспорт функціонує в 160 країнах світу, посідаючи другі місця за вантажооборотом (після морського) та пасажирооборотом (після автомобільного). Робота залізниць віддзеркалює економічне становище країни. З ростом економіки збільшується вантажообіг і зростають швидкість та інтенсивність руху потягів. Завдяки електрифікації доріг підвищується екологічність, зменшується негативний вплив транспорту на довкілля. Лідерами за протяжністю залізниць є великі країни: США, Канада, Росія, Індія, Китай. Найбільша густота залізниць в Європі й Японії. Найменш розвинений залізничний транспорт в Африці.</p> 
<p class="rvps2">Автомобільний транспорт є найбільш маневреним (підвозить вантажі і пасажирів <i>від воріт до воріт</i>). Протяжність автомобільних доріг постійно зростає. В 2002 р. вона становила 25 млн км. У розвинутих країнах значного поширення набули <i>автобани &ndash; </i>швидкісні автотраси підвищеної комфортності. Найбільшу протяжність автомобільних доріг мають США, Японія, країни Західної Європи. 
<p class="rvps2">Швидкими темпами розвивається трубопровідний транспорт. Мережа газо- і нафтопроводів представлена на карті <i>Нафтова та газова промисловість</i>. Сучасні науково-технічні досягнення дають можливість прокладати підводні трубопроводи. Найдовшим серед них є середземноморський газопровід, що з&rsquo;єднує Алжир з Італією.</p> 
<p class="rvps2">Морський транспорт обслуговує переважно міжнародну торгівлю. Близько половини його тоннажу припадає на нафту та нафтопродукти. Основні судноплавні шляхи пролягають через Атлантичний океан, а також біля узбережжя Південно-Східної Азії. Найбільші порти світу: Шанхай (вантажооборот 379 млн тонн/рік), Сінґапур, Роттердам, Нью-Йорк, Філадельфія, Марсель, Лондон. Найбільш напруженими ділянками морських шляхів є морські канали: Суецький (Єгипет), Панамський, Кільський (Німеччина). 
<p class="rvps2">Річковий та озерний транспорт особливо велике значення має в Росії, США, Канаді. Головними судноплавними річками світу є Міссісіпі з Міссурі, Рейн, Дунай, Дніпро, Парана, Меконґ тощо.</p> 
<p class="rvps2">Авіаційний транспорт має найвищу вартість перевезень, але за темпами розвитку випереджає всі інші види транспорту. Особливо він є актуальним для країн із великою територією та наявністю важкодоступних районів, а також у міжнародних пасажирських перевезеннях. За кількістю авіаперевезень лідирують США, Японія, Велика Британія, Канада, Франція, Німеччина, Австралія.<b> </b> Головні аеропорти світу представлені на даній карті. Найбільше пасажирів приймають аеропорти Атланти та Чикаґо (США) &ndash; щорічно понад 70 млн пасажирів кожен.</p> 
<p class="rvps2">&nbsp;</p> 
