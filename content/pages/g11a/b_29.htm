<p class="rvps2"><b><i>Хімічна промисловість</i></b> як одна з галузей <i>авангардної трійки</i> є дуже динамічною в своєму розвитку та наукоємною. ХХ&nbsp;століття називають століттям хімізації &ndash; настільки широким у цей період стало застосування хімічних матеріалів і технологій в усіх сферах господарства та побуті. Це і виробництво дешевих і різноманітних штучних матеріалів (пластмаси, фотополімери, хімічні волокна, каучук, органічне скло, фотоплівка тощо), і продукції основної хімії (мінеральні добрива, кислоти, сода, миючі засоби тощо). Розвиток хімічної промисловості надає додаткові можливості зі створення нових технологій з утилізації відходів багатьох галузей господарства.</p> 
<p class="rvps2">Сировинна база галузі є дуже широкою і різноманітною. Крім мінеральної хімічної сировини галузь використовує всі види паливних ресурсів (особливо нафту та газ), деревину, воду, атмосферне повітря, а також промислові відходи. Хімічна промисловість найкраще представлена у розвинутих країнах світу, де утворилися головні райони галузі, з широкою номенклатурою продукції. Європейський регіон виробляє до 40% продукції галузі. Провідними країнами є Німеччина (концерн<i> </i><i>BASF</i><i> </i>є найбільшим виробником хімічної продукції у світі), Франція, Велика Британія, Італія, які спеціалізуються на випуску нових наукоємних видів продукції. Другим регіоном є Північна Америка, яка майже не поступається за значенням Європі. США є світовим лідером серед країн у виробництві полімерних матеріалів, мінеральних добрив тощо. Третім регіоном є Східна та Південно-Східна Азія, потужним осередком якого є Японія. В ній провідною є нафтохімія, що працює на привозній нафті. Швидкими темпами розвивається хімічна промисловість у Китаї (спеціалізується на виробництві мінеральних добрив і нафтохімії). Четвертий регіон сформувався в Східній Європі на базі значних сировинних і енергетичних ресурсів. Високим рівнем розвитку хімічної промисловості відрізняється також Австралія.</p> 
<p class="rvps2">Серед країн, що розвиваються, хімічна промисловість зростає насамперед там, де є значні надлишки нафти і природного газу (Венесуела, Індонезія, район Перської затоки). В інших країнах добувають деякі види гірничо-хімічної сировини.</p> 
<p class="rvps2">&nbsp;</p> 
