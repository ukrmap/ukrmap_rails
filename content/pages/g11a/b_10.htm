<p class="rvps2"><b><i>Міграція</i></b> &ndash; з латини &ndash; <i>переселення</i>. Зовнішні міграції &ndash; це переміщення населення з однієї країни в іншу зі зміною місця постійного проживання назавжди або на тривалий період. У зовнішніх міграціях розрізняють <i>еміграцію</i> &ndash; виїзд зі своєї країни до іншої та <i>імміграцію</i>&ndash; в&rsquo;їзд до країни громадян іншої держави. На кількість населення країни впливають зовнішні міграції, зокрема імміграції сприяють механічному приросту населення країни. Різниця між кількістю емігрантів та іммігрантів має назву <i>сальдо міграції</i>. Воно може бути додатнім (у випадку переважання прибулих людей) і від&rsquo;ємним, якщо кількість тих, хто залишив країну, більша, ніж кількість тих, хто до неї приїхав.</p> 
<p class="rvps2">Зовнішні міграції відбувалися завжди. Вони відіграли велику роль у розвитку людства, зокрема у формуванні національної структури населення багатьох держав (США, Канада, Австралія, країни Південної Америки тощо). Причини зовнішніх міграцій можуть бути економічними, політичними, релігійними, сімейно-побутовими, екологічними, природними (пов&rsquo;язані зі стихійними явищами &ndash; землетрусами, засухами тощо). Економічні чинники є головними і спричиняють основну кількість мігрантів світу. За економічними причинами розрізняють трудові міграції (пошук роботи) і <i>відплив умів</i> (пошук високооплачуваної інтелектуальної роботи вченими і людьми творчих професій).</p> 
<p class="rvps2">Важливою проблемою, пов&rsquo;язаною із зовнішніми міграціями, є проблема біженців. Близько 20 млн чоловік стали в останні роки вимушеними мігрантами &ndash; <i>біженцями</i>, внаслідок міжнародних і міжрегіональних конфліктів, громадянських воєн, стихійних негараздів, голоду й зубожіння. Кожна країна так чи інакше стикається з проблемами міграції, здійснюючи міграційну політику. В залежності від демографічної ситуації та запитів власних економік, національні уряди стимулюють або обмежують приїзд іноземців.</p> 
<p class="rvps2">&nbsp;</p> 
