<p style="text-align: right"><i>І може, світ тому я полюбив,</i></p> 
<p style="text-align: right"><i>що Україна є у цьому світі... </i></p> 
<p class="rvps2"> &nbsp;</p> 
<p class="rvps2"> Україна – держава європейська не тільки за географічним положенням, але і за історичними, етнічним, культурним і духовним корінням. Вона -- частина єдиного європейського простору, що простягається від Піренейського півострова до Уралу, від Скандинавії до Сицилії.</p> 
<p class="rvps2"> Суверенна Україна увійшла в сім’ю європейських народів після здобуття незалежності в 1991 р.</p> 
<p class="rvps2">Площа нашої держави 603,7 тис км<sup>2</sup>, що становить 5,7% площі Європи. Загальна протяжність кордонів 6 500 км.</p> 
<p class="rvps2">Фізико-географічне положення України визначається розташуванням її території на південному заході Східно-Європейської рівнини (між 22° і 40° східної довготи та 45° і 52° північної широти) в центральній частині Європи. Переважна рівнинність території, м’який помірно-континентальний клімат, родючі ґрунти є сприятливими для проживання і господарської діяльності населення.</p> 
<p class="rvps2"> Україна межує з Білоруссю, Росією, Молдовою, Румунією, Угорщиною, Словаччиною, Польщею. Всі наші сусіди – держави з перехідною економікою, які або вже є членами Європейського Союзу або ж прагнуть тісної співпраці з цією авторитетною міжнародною організацією, що є гарантом стабільності та процвітання в Європі.</p> 
<p class="rvps2"> Географічне положення України дуже вигідне. Через її територію проходять транспортні шляхи, що з’єднують країни Азії, Західної та Центральної Європи. До них належать 10 міжнародних залізниць, автомобільні магістралі, магістральні трубопроводи. Україна має 19 морських портів, діють паромні переправи (<i>Іллічівськ – Варна, Іллічівськ - Поті</i>). Через Дунай здійснюється сполучення з багатьма країнами континенту.</p> 
<p class="rvps2"> Карту Україна на карті Європи можна використати при вивченні теми <b><i>Політична карта світу</i></b>, а також при вивченні країн Європи в регіональній частині курсу.</p> 
