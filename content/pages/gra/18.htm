<center>
<img src="/images/gra/18.files/image001.png">
</center> 
<p class="rvps2"><b>&nbsp;</b></p> 
<h1>Сумська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 10 січня 1939 року</p> 
<p class="rvps2"><b>Площа</b> - 23,8 тис. кв. км, 3,9 % території України, 16 місце серед її областей</p> 
<p class="rvps2"><b>Адміністративний</b> <b>центр</b> - м. Суми</p> 
<p class="rvps2"><b>Територія</b> - 99 кв. км</p> 
<p class="rvps2"><b>Населення</b> <b>міста</b> – 275,4 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість адміністративних районів</b> - 18</p> 
<p class="rvps2"><b>Міст</b> - 15, у тому числі міст обласного підпорядкування - 7</p> 
<p class="rvps2"><b>Найбільші</b>&nbsp; <b>міста</b> <b>області</b>: Суми, Конотоп, Шостка, Ромни, Охтирка, Глухів, Лебедин</p> 
<p class="rvps2"><b>Селищ</b> <b>міського</b> <b>типу</b> - 20</p> 
<p class="rvps2"><b>Сільських</b> <b>поселень</b> - 1&nbsp;466</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість населення</b> - 1&nbsp;177,6 тис. жителів (на 1.08.09 р.)</p> 
<p class="rvps2"><b>Густота</b> <b>населення</b> – 49,5 жителів на 1 кв. км</p> 
<p class="rvps2"><b>Міське</b>: 789,1 тис. жителів</p> 
<p class="rvps2"><b>Сільське</b>: 388,5 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний склад</b>: українці – 88,8%, росіяни – 9,4%, білоруси – 0,3%</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Загальні відомості</h2>
<p class="rvps2">Лежить у північно-східній частині України. Поверхня області має загальний нахил на південний захід. Східна частина області – на відрогах Середньоруської височини, західна – у межах Придніпровської низовини (105-120&nbsp;м). Центральна частина області являє собою акумулятивно-денудаційну рівнину, розчленовану ярами та балками. Найбільше промислове значення мають горючі корисні копалини: нафта (третина запасів України) і природний газ, торф (заплави великих річок на півночі). Є неметалеві корисні копалини: фосфорити, кам'яна та калійна солі, вапняки, мергелі, мінеральні фарби, гіпс, крейда, вогнетривкі й тугоплавкі глини, будівельні та скляні піски. Клімат помірно-континентальний з відносно холодною зимою і теплим літом. Опадів – 510-588&nbsp;мм на рік, 60% їх випадає у теплий період року. Територією області протікають 165 річок довжиною понад 10 км, які належать до басейну Дніпра. Найбільші з них: Десна з Сеймом, Ворскла з Ворсклицею, Сула з притоками Ромен і Терн, Псел з Сироваткою, Хоролом. У межах області багато озер і боліт, 26 водосховищ і 1 188 ставків. Ґрунти переважно чорноземні (53%), сірі лісові, дерново-підзолисті – на півночі, у заплавах рік – лучні, лучно-болотні та болотні. 17,6% території області займають ліси, розміщені переважно на півночі. Основні породи – дуб, сосна звичайна, береза, осика, вільха та ясен. Тваринний світ налічує близько 355 видів, у тому числі: ссавців – 60, птахів – 238, риб – 40, земноводних – 10. З несприятливих природних процесів в області поширені: водна ерозія, суфозійно-просадні явища, утворення ярів і зсувів, карст (де є крейда і мергель), заболочування (у заплавах річок та днищах балок), засолення, дефляція (на піщаних річкових терасах). Головні напрями підвищення родючості ґрунтів – створення захисних лісонасаджень. В області – 181 територія та об'єкт природно-заповідного фонду, з них державного значення: філія природного заповідника, національний природний парк, 10 заказників, 3 пам'ятки природи, дендропарк, 2 парки-пам'ятки садово-паркового мистецтва, 2 регіональні ландшафтні парки, 29 заповідних урочищ.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2>
<p class="rvps2">З кінця III&nbsp;тис. до&nbsp;н.&nbsp;е. на землях сучасної Сумщини жили різні племена землеробів і скотарів. Археологічні знахідки тих часів відносять до мар'янівської культури. У VIII&nbsp;ст. до н. е. тут жили скіфи-землероби, а у VII&nbsp;ст. – слов'янські племена сіверян. У IX&nbsp;ст. Сумщина входила до складу Київської Русі, належала до Переяславського і Чернігівського князівств, а з XII&nbsp;ст. – до Новгород-Сіверського. У ті часи було споруджено багато поселень і міст. Але запеклі міжусобні війни послабили князівство, що призвело до частих нападів половців (у &quot;Слові о полку Ігоревім&quot; описані події тих часів, коли князь Ігор Святославович зазнав поразки від кочовиків і потрапив у полон). Від монголо-татарської навали у 1239&nbsp;р. постраждали древні міста краю, багато з них було знищено зовсім. Значну частину території Сумщини у XIV&nbsp;ст. захопили литовці. Згідно з перемир'ям 1503&nbsp;р., яким закінчилась війна Москви з Литвою, майже всі чернігівські та сіверські землі відійшли до Московської держави. Протягом XVII&nbsp;ст. землі Сумщини були об'єктом війн між Росією та Польщею. Тут проходила межа між Українською козацькою державою та Слобожанщиною – широкою смугою земель, що їх освоювали українці. У 1658&nbsp;р. на нових землях було створено Сумський та Охтирський полки, підпорядковані бєлгородському воєводі. У XVIII&nbsp;ст. місто Глухів було резиденцією українських гетьманів до самого скасування Гетьманщини у 1764&nbsp;р. У XIX&nbsp;ст. землі сучасної Сумщини поділялися між Чернігівською, Полтавською, Харківською та Курською губерніями, у радянські роки – між однойменними областями. Після війни межі області набули сучасних обрисів.</p> 
<p class="rvps2"><b>&nbsp;</b></p> 
<p class="rvps2">&nbsp;</p> 
