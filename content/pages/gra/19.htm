<center>
<img src="/images/gra/19.files/image001.png">
</center> 
<p class="rvps2"><b>&nbsp;</b></p> 
<h1>Тернопільська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 4 грудня 1939 року</p> 
<p class="rvps2"><b>Площа</b> - 13,8 тис. кв. км, 2,3 % території України, 23 місце серед її областей</p> 
<p class="rvps2"><b>Адміністративний</b> <b>центр</b> - м. Тернопіль</p> 
<p class="rvps2"><b>Територія</b> - 37,6 кв. км</p> 
<p class="rvps2"><b>Населення</b> <b>міста</b> – 218,0 тис.&nbsp; жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість адміністративних районів</b> - 17</p> 
<p class="rvps2"><b>Міст</b> - 18, у тому числі міст обласного підпорядкування - 1</p> 
<p class="rvps2"><b>Найбільші</b> <b>міста</b> <b>області</b>: Тернопіль, Чортків, Кременець, Бережани, Теребовля, Бучач</p> 
<p class="rvps2"><b>Селищ</b> <b>міського</b> <b>типу</b> - 17</p> 
<p class="rvps2"><b>Сільських</b> <b>поселень</b> - 1&nbsp;023</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість населення</b> - 1&nbsp;090,9 тис. жителів (на 1.08.09&nbsp;р.)</p> 
<p class="rvps2"><b>Густота</b> <b>населення</b> – 79,1 жителів на 1 кв. км</p> 
<p class="rvps2"><b>Міське</b>: 474,0 тис. жителів</p> 
<p class="rvps2"><b>Сільське</b>: 616,9 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний склад</b>: українці – 97,8%, росіяни – 1,2%, поляки - 0,3%</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Загальні відомості</h2>
<p class="rvps2">Лежить в західній частині України на Поділлі. Більша частина області лежить у межах Подільської височини, а північно-західна її частина – в межах рівнини Малого Полісся. Загальний нахил поверхні – з півночі на південь. На крайньому північному заході поверхня низовинна пологохвиляста, на ній трапляються останці осадочних порід (210-250&nbsp;м). З північного заходу на південний схід центральну частину області перетинають Товтри (ширина 6-12&nbsp;км, висота 380-400&nbsp;м). Поверхня Придністров'я (120-170&nbsp;м) пологохвиляста, лесова, глибоко розчленована каньйоноподібними долинами річок, балками та ярами. На південному сході – карстові форми рельєфу (печери). Тернопільська область багата на нерудні корисні копалини (понад 300 родовищ): вапняки, крейду, мергель, гіпс, кварцові піски, цегельно-черепичні глини та інші будівельні матеріали. Паливні ресурси представлені незначними запасами бурого вугілля та торфу. Є джерела мінеральних вод. Клімат помірно-континентальний з м'якою зимою (-4,5°, -5,5° у січні) та теплим, вологим літом (+18°, +19° у липні). Опадів 600-800&nbsp;мм (північний захід і схід), 520-550&nbsp;мм (південний схід) на рік. На території області 120 річок завдовжки понад 10&nbsp;км кожна. Вони належать до басейну Дністра (Золота Липа, Коропець, Стрипа, Серет, Збруч, Нічлава) та Прип'яті (Горинь, Іква, Вілія). Є 14 водосховищ і 246 ставків. Ґрунти переважають ясно-сірі, темно-сірі опідзолені (51%) та чорноземи опідзолені, чорноземи типові малогумусні. Природна рослинність займає близько 19% території, з них: лучна – 7%, 1,2% – болотна. Площа лісів становить 158,8&nbsp;тис. га (граб, дуб, бук, липа, на півночі – сосна, береза, в заплавах річок – чорна вільха). У флорі області багато ендемічних рослин. Тваринний світ налічує 305 видів, з них: ссавців – 61, птахів – 187, плазунів – 10, земноводних – 11, риб – 36. Несприятливі природні явища: площинний змив, карстові процеси, зсуви на крутих схилах долин річок, на плоских межиріччях – заболочування. Меліорації: протиерозійні лісонасадження, розчищення русел малих річок. В області 541 територія та об'єкт природно-заповідного фонду, з них державного значення: заповідник, 14 заказників, 11 пам'яток природи, ботанічний сад, 2 дендрологічні парки, 4 парки-пам'ятки садово-паркового мистецтва, 3 регіональні ландшафтні парки, 4 заповідні урочища.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2>
<p class="rvps2">Від княжих часів на Тернопільщині залишилося понад 300 городищ і селищ та 100 некрополів X-XIII&nbsp;ст. Наприкінці XI&nbsp;ст. виникло Теребовлянське князівство, яке згодом увійшло до складу Галицької землі. У 1672&nbsp;р. значна частина території області потрапила під владу турецького султана, а через 27 років відійшла до Польщі.</p> 
<p class="rvps2">З початком доби індустріалізації європейських країн у другій половині XIX&nbsp;ст. на території сучасної області працювало 8 парових і 680 невеликих водяних млинів, 170 спиртових і пивоварних заводів, кількість яких у 1910&nbsp;р. зросла до 390. Важливе значення для господарського розвитку краю мало будівництво залізниць на Тернопільщині в кінці XIX&nbsp;ст.</p> 
<p class="rvps2">Під час Другої світової війни область зазнала значних руйнувань. У післявоєнні роки аграрно-промислове господарство краю було відбудоване, виникли нові галузі промисловості: машинобудування, приладобудування, хімічна та інші.</p> 
<p class="rvps2"><b>&nbsp;</b></p> 
<p class="rvps2">&nbsp;</p> 
