<center>
<img src="/images/gra/3.files/image001.png">
</center>
<p class="rvps2"><b>&nbsp;</b></p> 
<h1>Волинська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 4 грудня 1939 року</p> 
<p class="rvps2"><b>Площа</b> - 20,2 тис. кв. км, 3,4 % території України, 20 місце серед її областей</p> 
<p class="rvps2"><b>Центр області </b>- м. Луцьк</p> 
<p class="rvps2"><b>Територія</b><b> міста </b>- 39,9 кв. км</p> 
<p class="rvps2"><b>Населення</b> - 209,2 тис. жителів</p> 
<p class="rvps2">&nbsp;</p> 
<p class="rvps2"><b>Кількість</b><b> адміністративних районів</b> - 16</p> 
<p class="rvps2"><b>Всього</b><b> міст</b> - 11, у тому числі міст обласного&nbsp; підпорядкування - 4</p> 
<p class="rvps2"><b>Найбільші</b><b> міста області</b>: Луцьк, Ковель, Нововолинськ, Володимир-Волинський</p> 
<p class="rvps2"><b>Селищ міського типу</b> - 22</p> 
<p class="rvps2"><b>Сільських</b><b> поселень</b> -1&nbsp;054</p> 
<p class="rvps2">&nbsp;</p> 
<p class="rvps2"><b>Кількість</b><b> населення </b>- 1037,2 тис. жителів (на 1.08.09 р.)</p> 
<p class="rvps2"><b>Густота населення </b>– 51,6 жителів на 1 кв. км</p> 
<p class="rvps2"><b>Міське</b>: 534,4 тис. жителів</p> 
<p class="rvps2"><b>Сільське</b>: 502,8 тис. жителів</p> 
<p class="rvps2">&nbsp;</p> 
<p class="rvps2"><b>Національний</b><b> склад</b>: українці – 96,9%, росіяни – 2,4 %, білоруси – 0,3 %</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Загальні відомості</h2> 
<p class="rvps2">Лежить у північно-західній частині України. Загальний нахил рівнинної поверхні з півдня (292&nbsp;м) на північ (139&nbsp;м). Північна частина – Волинське Полісся з мішаними лісами, болотами; південніше від нього – горбисте Волинське пасмо. Південна частина зайнята Волинською височиною, що порізана балками та річковими долинами. З корисних копалин найбільше значення мають поклади Львівсько-Волинського кам'яновугільного басейну. Є торф, вапняки, крейда і крейдові мергелі, леси, пісок, лікувальні грязі та джерела мінеральних вод. Проте забезпеченість мінерально-сировинними ресурсами недостатня. Клімат помірно-континентальний з&nbsp; м'якою зимою (в січні -4,4°, -5,1°) і теплим вологим літом (в липні +18,8°). Опадів 550-640&nbsp;мм на рік. В межах області Головний Європейський вододіл розділяє басейни Чорного та Балтійського морів (відповідно Дніпра і Західного Бугу). Всього річок (завдовжки понад 10 км) 130. Найбільша річка – Прип'ять з притоками Турія, Стохід, Стир. 24 річки впадають в Західний Буг (найбільша з них – Луга). На території області – 22 озера загальною площею 14,4 тис. га. Група озер карстового походження – Шацькі озера, у тому числі найглибше в Україні озеро Світязь. Типовими заплавними озерами є Біле та Люб'язь. В межах області – 384 ставки, 10 водосховищ, 3&nbsp;475 артезіанських свердловин. Ґрунти – дерново-підзолисті (35,8% площі області), родючі перегнійно-карбонатні, на півдні – дернові і лучні (18%), темно-сірі опідзолені та чорноземні, у річкових заплавах – лучні та болотні, торфовища. У Поліссі поширені соснові бори, березові гаї, рідше трапляються ялинові ліси, південніше – мішані ліси з дуба звичайного, граба і сосни. Тваринний світ дуже різноманітний (301 вид тварин). Серед несприятливих природних процесів спостерігаються висока весняна повінь, дощові паводки, атмосферні посухи, пилові бурі, перезволоження і заболочування (на півночі понад 60% території), карстові процеси на вододілах притоків Прип'яті, на Волинській височині – лінійна і площинна ерозія, суфозійно-просадочні явища. Меліоративні заходи: осушення заболочених земель, протиерозійних лісонасаджень, відновлення лісів, рекультивація відпрацьованих земель. В області 374 території та об'єкти природно-заповідного фонду, з них державного значення: національний природний парк, 16 заказників, 3 пам'ятки природи, ботсад, 3 парки-пам'ятки садово паркового мистецтва, регіональний ландшафтний парк, 27 заповідних урочищ.</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Історична довідка</h2> 
<p class="rvps2">Свою назву Волинь отримала від однойменного старого міста, яке лежало в двадцяти кілометрах від теперішнього Володимира-Волинського. З VII по X&nbsp;ст. ці землі були заселені східнослов'янськими племенами: дулібами, бужанами і волинянами. У X – XІІ&nbsp;ст. Волинь входила до складу Київської Русі як Луцьке удільне князівство. З другої половини XІІ&nbsp;ст. ці землі увійшли до Володимир-Волинського, а з 1199&nbsp;р. – до Галицько-Волинського князівства. Володимир-Волинський&nbsp; був одним із центрів Галицько-Волинської держави, яка охоплювала терени сучасної Західної Білорусі, Західної України і Молдови. В середині XIV – XV&nbsp;ст. Волинь опинилася під владою литовських князів. Люблінська унія 1569&nbsp;р. об'єднала Польщу і Велике князівство Литовське в єдину державу – Річ Посполиту, і Волинь відійшла до Польського королівства. У 1793&nbsp;р. Волинь входить до складу Російської імперії як намісництво. За царським указом 1797&nbsp;р. замість нього була утворена Волинська губернія. У липні 1919&nbsp;р. територія області була окупована Польщею. Ризька угода 1921&nbsp;р. узаконила панування Польщі на цих землях. Тут було утворено Волинське воєводство. З березня 1939&nbsp;р. Волинь включена до складу радянської України. Упродовж Другої світової війни ліси Волині стали притулком борців з окупантами. Про історичне минуле області сьогодні нагадують пам'ятки архітектури волинських міст, що зберегли колорит західноєвропейського середньовіччя у поєднанні зі спадщиною Київської Русі і козацької України.</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2">&nbsp;</p> 
