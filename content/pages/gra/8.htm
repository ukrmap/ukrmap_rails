<center>
<img src="/images/gra/8.files/image001.png">
</center> 
<p class="rvps2"><b>&nbsp;</b></p> 
<h1>Запорізька область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 10 січня 1939 року</p> 
<p class="rvps2"><b>Площа</b> - 27,2 тис. кв. км, 4,5 % території України, 9 місце серед її областей</p> 
<p class="rvps2"><b>Адміністративний центр</b> - м. Запоріжжя</p> 
<p class="rvps2"><b>Територія</b> - 330 кв. км</p> 
<p class="rvps2"><b>Населення міста</b> – 781,1 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість адміністративних районів</b> - 20</p> 
<p class="rvps2"><b>Міст</b> - 14, у тому числі: міст обласного підпорядкування - 5</p> 
<p class="rvps2"><b>Найбільші міста області</b>: Запоріжжя, Мелітополь, Бердянськ, Енергодар.</p> 
<p class="rvps2"><b>Селищ міського типу</b> - 22</p> 
<p class="rvps2"><b>Сільських поселень</b> - 914</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість</b><b> населення </b>- 1&nbsp;815,1 тис. жителів (на 1.08.09&nbsp;р.)</p> 
<p class="rvps2"><b>Густота населення </b>– 66,8 жителів на 1 кв. км</p> 
<p class="rvps2"><b>Міське</b>: 1&nbsp;393,1 тис. жителів</p> 
<p class="rvps2"><b>Сільське</b>: 422,0 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Національний</b><b> склад</b>: українці - 70,8%, росіяни – 24,7%, болгари – 1,4%, білоруси – 0,7%</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Загальні відомості</h2> 
<p class="rvps2">Лежить на південному сході України, омивається з півдня Азовським морем. Поверхня – слаборозчленована рівнина із загальним нахилом до Дніпра і Азовського моря. У північно-західній частині області розташована Придніпровська низовина (50 - 170 м), яка південніше переходить у Причорноморську низовину (20 - 100 м), а на північному сході – у Приазовську височину (до 324&nbsp;м). Уздовж узбережжя простягаються довгі піщані коси. Область багата на поклади рудних корисних копалин, зокрема залізних та марганцевих руд. Промислове значення мають родовища будівельних матеріалів: сірих та червоних гранітів, талько-магнезитів, вогнетривких глин, вапняків, пісковиків. Виявлено родовища бурого вугілля, графітів, каолінів. Є лікувальні грязі та мінеральні води. Клімат помірно-континентальний з малосніжною, порівняно холодною зимою (-5,4° у січні) та жарким посушливим літом (від 22,6° до 23,5° у липні, абсолютний максимум +45°). Опадів 350-470&nbsp;мм на рік, найбільше опадів у весняно-літній період. Річок довжиною понад 10&nbsp;км - 78, головна з них – Дніпро. До його басейну належать Кінська і Гайчур, до басейну Азовського моря – Молочна, Обитічна, Берда. На території області 846 ставків, 27 водосховищ, частина Каховського водосховища, 2&nbsp;800 артезіанських свердловин. Ґрунти переважно чорноземні (75% площі області), на півдні – південні, подекуди солонцюваті, на півночі – звичайні чорноземи. На 10% площі області – переважно солонцюваті каштанові і темно-каштанові (південь і південний захід). В заплавах річок, на косах – солончакові ґрунти. Природна степова рослинність займає 3-4% площі області. Площа лісів – 108 тис. га, у тому числі 32,3 тис. га – штучно насаджених (ясен, клен, дуб, тополя, біла акація, сосна кримська, гледичія). Тваринний світ досить різноманітний – 226 видів, у тому числі ссавців – 24, птахів – 150, земноводних – 8, плазунів – 8, риб – 36. Несприятливі природні явища: лінійний розмив і площинний змив, зсуви вздовж Дніпра, абразійно-денудаційні процеси на берегах Каховського водосховища, суфозійно-просадочні явища на рівнині, оглеєння та засолення ґрунтів, у тому числі вторинне заболочування і підтоплення на зрошуваних землях, абразія морських берегів, утворення пересипів та кіс, суховії та пилові бурі. Меліоративні заходи: насадження лісосмуг, протиерозійні роботи. В області 343 території та об'єкти природно-заповідного фонду, з них державного значення: філія природного заповідника, 10 заказників, 7 пам'яток природи, парк-пам'ятка садово-паркового мистецтва, регіональний ландшафтний парк, 3 заповідні урочища.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2> 
<p class="rvps2">Район дніпровських порогів заселено з часів кам'яного віку. У IV&nbsp;ст. до н.е. на місці Кам'янського городища існувала столиця могутнього Скіфського царства. Потім на ці землі ходили кочові племена сарматів, гунів, аварів, угрів, печенігів, половців. З ХІІІ&nbsp;ст. тут оселилися татари і територія області підпала під владу спочатку золотоординських, а потім кримських ханів. Але вже в XVI&nbsp;ст. на острові Хортиця виникає перша козацька Січ. Відтоді і аж до кінця XVIІІ&nbsp;ст. запорозькі степи стають ареною боротьби між українськими козаками і татарами. Після включення запорозьких земель до складу Російської імперії та ліквідації Січі на березі Дніпра зростає місто Олександрівськ (сучасне Запоріжжя). Територія області тоді була поділена між Катеринославською і Таврійською губерніями. Новий імпульс розвитку Запорозький край одержав у другій половині XIX&nbsp;ст. Формування Запорозької промислової зони проходило за активної участі західного, особливо німецького капіталу. На сьогодні область стала одним з найбільших промислових центрів України, тут створено потужний металургійний комплекс.</p> 
<p class="rvps2">&nbsp;</p> 
<p class="rvps2">&nbsp;</p> 
