<center>
<img src="/images/gra/9.files/image001.png">
</center> 
<p class="rvps2"><b>&nbsp;</b></p> 
<h1>Івано-Франківська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 4 грудня 1939 року</p> 
<p class="rvps2"><b>Площа</b> - 13,9 тис. кв. км, 2,3% території України, 22 місце серед її областей</p> 
<p class="rvps2"><b>Центр області</b> - м. Івано-Франківськ</p> 
<p class="rvps2"><b>Територія</b> - 38,9 кв. км</p> 
<p class="rvps2"><b>Населення</b><b> м</b><b>іста</b> – 238,0 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість</b><b> адміністративних районів</b> - 14</p> 
<p class="rvps2"><b>Міст</b> - 15, у тому числі міст обласного підпорядкування - 5</p> 
<p class="rvps2"><b>Найбільші</b><b>&nbsp; міста області</b>: Івано-Франківськ, Калуш, Коломия, Долина, Надвірна</p> 
<p class="rvps2"><b>Селищ міського типу</b> - 24</p> 
<p class="rvps2"><b>Сільських</b><b> поселень</b> - 765</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість</b><b> населення </b>- 1&nbsp;380,9 тис. жителів (на 1.08.09&nbsp;р.)</p> 
<p class="rvps2"><b>Густота населення </b>– 99,4 жителів на 1&nbsp;кв. км</p> 
<p class="rvps2"><b>Міське</b>: 594,9 тис. жителів</p> 
<p class="rvps2"><b>Сільське</b>: 786,0 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний</b><b> склад</b>: українці – 97,5%, росіяни – 1,8%</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<h2>Загальні відомості</h2>
<p class="rvps2">Лежить на заході України в межах Передкарпаття та Українських Карпат. За характером рельєфу поділяється на три частини: північну - Подільську височину (до 430 м), вздовж правобережжя Дністра – Передкарпатське низькогір'я і гірську – Українські Карпати (майже 50% площі області). Гірські масиви та пасма простягаються у південно-східному напрямку і порізані поперечними та поздовжніми долинами: Горгани (г. Сивуля, 1&nbsp;836 м), Покутсько-Буковинські Карпати; на півдні – Гринявські та Чивчинські гори (г. Стій, 1&nbsp;684 м), східні схили Чорногори (г. Говерла, 2&nbsp;061 м). Область багата на нафту та природний газ, буре вугілля, бітумінозні аргіліти. Є родовища озокериту, сірки, кам'яної та калійної солей (Передкарпатський соленосний басейн), гіпсу й ангідриту, сланців, фосфоритів, будівельної сировини (пісковиків, вапняків, гравію, гальки). Розвідано 160 родовищ 24 видів корисних копалин, відкрито понад 100 джерел мінеральних вод. Клімат помірно-континентальний. В рівнинній частині зима м'яка (-4°,-4,5° у січні), літо тепле (+18°, +19,5°), опадів 600-800&nbsp;мм. У горах клімат значно суворіший, температура відчутно знижується з висотою (у січні -6°, в липні +16°), опадів до 1400 мм. Основна кількість опадів 65% – у горах (припадає на теплий період року). Літні зливи іноді призводять до катастрофічних паводків на річках. Річок дуже багато – 8&nbsp;286, втім більшість з них невеликі, &nbsp;довжиною до 10 км. Вони належать до басейну Дністра та Пруту. Довжина Дністра в межах області близько 200&nbsp;км, його притоки: праві – Свіча, Лімниця, Луква, Бистриця, ліві - Свірж, Гнила Липа. Прут тече в південно-східній частині області (притоки: Черемош, Рибниця, Пістинька (праві) та Турка, Чорнява (ліві). Озер мало, в основному заплавні, деякі карстового походження. Ґрунтово-рослинний покрив змінюється з висотою. Грунти на півночі:&nbsp; опідзолені чорноземи (15% площі області), сірі лісові ґрунти (18%), типові малогумусні чорноземи (3%). У Передкарпатті – дерново-підзолисті та дернові ґрунти, на гірських схилах – бурі, буроземно-підзолисті та гірські лучно-буроземні ґрунти (40%); у річкових долинах – лучно-болотні та болотні. Еродованість ґрунтів 10-40%. Лісистість області одна з найбільших в Україні. Ліси займають 626,6 тис. га, на рівнині і в передгір'ях – 30% (грабово-дубові, дубові, букові), на схилах Карпат – 60%. Спостерігається висотна поясність, до 800-1&nbsp;000&nbsp;м схили вкриті лісами з бука, ялини, ялиці білої; до 1&nbsp;300-1&nbsp;500&nbsp;м – з ялини кедрової та гірської сосни. На найвищих вершинах – субальпійські луки – полонини. Тут збереглося 120 видів рослин, занесених до Червоної книги України. Тваринний світ налічує 463 види, з них: 66 – ссавців, 322 – птахів, 11 – плазунів, у річках водяться форель, харіус. Несприятливі природні процеси на Придністров'ї – ерозія, змиви, обвали, осипи, зсуви, карст; в горах – площинний змив, утворення кам'яних осипів, снігові лавини, сельові потоки; по долинах річок – перезволоження, заболочування. Меліорації: яружно-балкові насадження та лісонасадження вздовж річок та інших водойм. В області 438 територій та об'єктів природно-заповідного фонду, з яких державного значення: природний заповідник, 2 національні природні парки, 10 заказників, 13 пам'яток природи, 3 дендропарки, парк-пам'ятка садово-паркового мистецтва, 4 регіональні ландшафтні парки, 186 заповідних урочищ.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2> 
<p class="rvps2">У різні періоди в Передкарпатті жили кельти, германці, фракійці, на початку нашої ери оселилися слов'яни. Центром краю стало місто Галич, що виникло 1&nbsp;100 років тому. Від нього й цю землю стали називати Галичиною. Ще за часів Київської Русі Галичина стає західним форпостом держави, невдовзі тут утворюється окреме князівство. В 1199&nbsp;р. князь Роман Мстиславич об'єднав Галицьке та Волинське князівства. Його син Данило значно розширив межі Галицько-Волинської держави. Але вже в XIV&nbsp;ст. держава занепала, і Галичина на чотириста років увійшла до складу Польського королівства. У XVII&nbsp;ст. виникає місто Станіслав (сучасний Івано-Франківськ), а стародавній Галич після 1240&nbsp;р. занепадає і стає невеликим містечком. З 1772&nbsp;р. Галичина перебувала у складі Австрійської імперії Габсбурґів (з 1867&nbsp;р. – Австро-Угорщина). Після розпаду Австро-Угорщини Передкарпаття стає колискою українського національного руху. У 1918&nbsp;р. на Галичині утворюється Західно-Українська Народна Республіка. З січня по травень 1919&nbsp;р. уряд ЗУНР перебував у Станіславі, а у вересні 1919&nbsp;р. Галичина була окупована польськими військами. До 1939&nbsp;р. Станіслав був центром однойменного воєводства у складі Польщі. Протягом Другої cвітової війни і у наступні роки галичани зі зброєю в руках відстоювали право на існування Української держави. У 1944&nbsp;р. Станіславська область переходить до складу УРСР. З 1962&nbsp;р. Станіслав перейменовано на Івано-Франківськ.</p> 
<p class="rvps2">&nbsp;</p> 
