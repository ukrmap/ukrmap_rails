<center>
<img src="/images/gra/21.files/image001.png">
</center>
<p class="rvps2"><b>&nbsp;</b></p> 
<h1>Херсонська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 30 березня 1944 року</p> 
<p class="rvps2"><b>Площа</b> - 28,5 тис. кв. км, 4,7 % території України, 7 місце серед її областей</p> 
<p class="rvps2"><b>Адміністративний</b> <b>центр</b> - м. Херсон</p> 
<p class="rvps2"><b>Територія</b> - 206 кв. км</p> 
<p class="rvps2"><b>Населення</b> <b>міста</b> – 347,0 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість адміністративних районів</b> - 18</p> 
<p class="rvps2"><b>Міст</b> - 9, у тому числі міст обласного підпорядкування - 3</p> 
<p class="rvps2"><b>Найбільші</b> <b>міста</b> <b>області</b>: Херсон, Нова Каховка, Каховка, Цюрупинськ, Генічеськ</p> 
<p class="rvps2"><b>Селищ міського</b> <b>типу</b> - 31</p> 
<p class="rvps2"><b>Сільських</b> <b>поселень</b> - 659</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<p class="rvps2"><b>Кількість населення</b> - 1&nbsp;096,4 тис. жителів (на 1.08.09&nbsp;р.)</p> 
<p class="rvps2"><b>Густота</b> <b>населення</b> – 38,5 жителів на 1 кв. км</p> 
<p class="rvps2"><b>Міське</b>: 669,6 тис. жителів</p> 
<p class="rvps2"><b>Сільське</b>: 426,7 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний склад</b>: українці – 82,0%, росіяни – 14,1%, білоруси – 0,7%, татари – 0,5%, молдовани – 0,4%, вірмени – 0,4%</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Загальні відомості</h2> 
<p class="rvps2">Лежить в нижній течії Дніпра на півдні України, в межах Причорноморської низовини, омивається Чорним і Азовським морями та затокою Сиваш. Поверхня – слабохвиляста рівнина, нахилена на південь. Північна частина має висоти 50-90&nbsp;м, південна – 10-50&nbsp;м. Узбережжя Азовського моря і затоки Сиваш підіймається над рівнем моря на 5-10&nbsp;м. Поверхня південної частини переважно рівнинна, порушена подами (6-8&nbsp;м глибиною) та балками-розлогами (глибина – 10-15&nbsp;м), а також штучними насипами-могилами (до 20&nbsp;м висотою). На лівому березі Дніпра простягаються смугою завдовжки 140&nbsp;км Олешківські піски з дюнами (висота 8-15&nbsp;м). Берегова лінія морів порізана мілководними затоками і лиманами, які відокремлюють невеликі півострови та довгі вузькі піщані коси.</p> 
<p class="rvps2">З корисних копалин найбільш поширені вапняки, черепашники, глини, піски, солі Сиваша, ропа, лікувальні грязі. Є торф, газ, боксити. Клімат – помірно-континентальний з м'якою малосніжною зимою (-3°, -5° у січні) та жарким посушливим літом (+21,5°, +23,5° у липні). Річна кількість опадів незначна (300-410&nbsp;мм на рік). З періодичністю 2-3 роки весною і восени бувають посухи та суховії. Річок довжиною понад 10&nbsp;км всього 6. Головна річка – Дніпро (нижня течія) з притокою Інгульцем. Поблизу гирла Дніпро поділяється на рукави і утворює Дніпровські плавні. В долинах річок є невеликі ставки, озера, на Дніпрі – Каховське водосховище. У південній частині області прокладено канали: Північнокримський, Каховський та Краснознам'янський. Серед зональних типів ґрунтів переважають чорноземи південні малогумусні і слабогумусні, які змінюються чорноземами південними солонцюватими, а південніше – каштановими солонцюватими ґрунтами.&nbsp; Для області характерні лучно-чорноземні і дернові осолоділі глейові ґрунти, а також солоді подів. На Олешківських пісках ґрунти дернові та глинисто-піщані в комплексі з слабогумусованими пісками і чорноземними піщаними ґрунтами, що утворюють кучугури. У плавнях Дніпра – торфово-болотні, у заплаві Інгульця – лучні ґрунти. На піщаних островах і косах – глинисто-піщані та супіщані ґрунти. Природні степи збереглися лише в долинах річок і на схилах балок. Степи вкриті типчаково-ковиловим різнотрав'ям, у заплавах і подах – луки. Нижньодніпровські піски засаджені соснами, садами, виноградниками. На піщаних аренах – дубові і березові гайки, ксерофітні злаки. Тваринний світ різноманітний: ссавців – до 70 видів, птахів – близько 300, земноводних – 8, плазунів – 11, риб – 182.</p> 
<p class="rvps2">Несприятливі природні та природно-антропогенні явища: ерозія, засолення ґрунтів, зсуви, дефляція, замулювання водойм, абразія берегів водосховища. Меліорації: створення полезахисних, водоохоронних і протиерозійних лісосмуг, залісення пісків, поліпшення луків. У Херсонській області 73 території та об'єкти природно-заповідного фонду, серед яких державного значення: 2 біосферні заповідники, Національний природний парк, 5 заказників, дендрологічний парк, 10 заповідних урочищ.</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<h2>Історична довідка</h2> 
<p class="rvps2">Перші поселення на території теперішньої області з'явилися ще за часів пізнього палеоліту. У VII-ІІІ&nbsp;ст. до н. е. херсонські степи входили до Скіфської держави. У середні віки у степах Херсонщини панували кочові народи: печеніги, половці, татари.</p> 
<p class="rvps2">У XVI&nbsp;ст. ці землі починають відвойовувати й заселяти козаки, які здійснювали численні походи проти турків і татар. У 1709-1734&nbsp;рр. на нижньому Дніпрі існували Кам'янська (біля с. Новокаїри), а згодом Олешківська (біля м. Цюрупинська) Січі. Місто Херсон виникло після закінчення російсько-турецької війни в 1778&nbsp;р на місці невеликого військового форту. В 1783&nbsp;р. зі стапелів Херсонської верфі зійшов перший фрегат. У ХІХ&nbsp;ст. починається землеробська колонізація південноукраїнських степів. Окрім українців на Херсонщину прибувають переселенці з інших регіонів Російської імперії та іноземці. У ті часи більша частина сучасної Херсонщини входила до Таврійської губернії з центром у Сімферополі, а Херсонська губернія лежала на захід від Дніпра. За радянських часів більша частина цих земель була включена до Миколаївської області, і лише у повоєнні роки утворено сучасну Херсонську область на землях, вилучених у Миколаївської та Запорізької областей.</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2">&nbsp;</p> 
