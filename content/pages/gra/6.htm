<center>
<img src="/images/gra/6.files/image001.png">
</center>
<p class="rvps2"><b>&nbsp;</b></p> 
<h1>Житомирська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 22 вересня 1937&nbsp;року</p> 
<p class="rvps2"><b>Площа</b> - 29,9 тис. кв. км, 4,95 % території України, 5 місце серед її областей</p> 
<p class="rvps2"><b>Адміністративний центр</b> - м. Житомир</p> 
<p class="rvps2"><b>Територія</b> - 60,8 кв. км</p> 
<p class="rvps2"><b>Населення </b><b>міста</b> – 271,4 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість адміністративних районів</b> - 23</p> 
<p class="rvps2"><b>Міст</b> – 11, у тому числі міст обласного підпорядкування - 5</p> 
<p class="rvps2"><b>Найбільші міста області</b>: Житомир, Бердичів, Коростень, Новоград-Волинський.</p> 
<p class="rvps2"><b>Селищ міського типу</b> - 43</p> 
<p class="rvps2"><b>Сільських поселень</b> - 1&nbsp;615</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість населення </b>- 1&nbsp;290,2 тис. жителів (на 1.08.09&nbsp;р.)</p> 
<p class="rvps2"><b>Густота населення </b>– 43,3 жителів на 1 кв. км</p> 
<p class="rvps2"><b>Міське</b>: 743,0 тис. жителів</p> 
<p class="rvps2"><b>Сільське</b>: 547,2 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний склад</b>: українці – 90,3%, росіяни - 5,0%, поляки – 3,5%, білоруси – 0,4%, інші національності - 1,1%</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Загальні відомості</h2>
<p class="rvps2">Лежить на півночі, переважно в межах Українського Полісся, в басейні річки Прип'яті у Поліській низовині (північна і північно-східна частини області). Південно-західна частина області – на Придніпровській височині, яку перетинають річки Уж і Тетерів. Поверхня області – хвиляста моренна та моренно-зандрова рівнина з загальним нахилом на південь та південний схід. Найбільша позначка висоти – на Словечансько-Овруцькому кряжі (316&nbsp;м). Область багата на природні ресурси. Мінерально-сировинний потенціал представлений понад 250 родовищами різних корисних копалин. Промислове значення мають родовища будівельних матеріалів: гранітів, габро, лабрадоритів, кварцитів, оздоблювального каміння (пегматитів, мармуру). Є каоліни, вогнетривкі глини, кварцові піски. Область відома родовищами самоцвітів: гранату, топазу, берилу, турмаліну, гірського кришталю, яшми. Унікальним є родовище кварцитів, де сконцентровано майже 80% усіх запасів України. Область має поклади бурого вугілля і торфу та металевих корисних копалин (титанові руди, пегматити). Розвідані та експлуатуються джерела мінеральних вод (радонові). Є лікувальні грязі. Клімат області помірно-континентальний з вологим літом (+18,9° у липні) і м'якою зимою (-5,7° у січні). Опадів 570-600&nbsp;мм на рік. Річок завдовжки понад 10&nbsp;км – 221. Всі вони належать до басейну Дніпра. Найбільші з них – Случ, Уборть, Словечна, Тетерів з Гнилоп'яттю, Уж із Жеревом. На території області багато озер, 16 водосховищ. Ґрунти у Поліссі переважно дерново-підзолисті, оглеєні (52,4% площі області). По долинах, балках, заплавах – дернові, болотні та торфово-болотні ґрунти. У лісостеповій частині області – сірі лісові, темно-сірі опідзолені та опідзолені чорноземи, 35% області займають великі масиви чорноземів глибоких. Область посідає перше місце в Україні за запасами лісових ресурсів: лісами вкрито 28% її площі. Соснові бори поширені на півночі та північному заході області. У Поліссі – субори, дубово-березові, дубово-грабові та грабові ліси.&nbsp; Тваринний світ представлений близько 400 видами, зокрема ссавців – 67 видів, птахів – 270, риб – 30. Серед несприятливих природних процесів у Поліссі спостерігаються: оглеєння, окислювання, заболочування, на осушених масивах – пересушення та вторинне заболочування, дефляція, площинна й глибинна ерозія, суфозійно-просадні явища, подекуди карстоутворення. Найбільший техногенний негатив – радіаційне забруднення північно-східних територій внаслідок аварії на ЧАЕС. Меліорації переважно ґрунтозахисні (хімічні, воднорегулюючі). В області 169 територій та об'єктів природно-заповідного фонду, з них державного значення: природний заповідник, 10 заказників, 2 пам'ятки природи, ботанічний сад, 5 парків-пам'яток садово-паркового мистецтва.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2> 
<p class="rvps2">&nbsp;</p> 
<p class="rvps2">Стоянки первісної людини виявлено на лівому березі р. Свинолужки, а також поблизу м. Радомишля. Знайдено зразки матеріальної культури тих часів та залишки наметоподібних жител. У VII – X&nbsp;ст. територія сучасної Житомирщини входила до країни літописних деревлян. У складі Речі Посполитої Житомир був повітовим містом Київського воєводства, а з кінця XVII&nbsp;ст., коли Київ перейшов до складу Російської держави, – центром воєводства. У другій половині XVIII&nbsp;ст. Житомир стає центром Волинської губернії у складі Російської імперії, яка включала тоді території сучасних Житомирської, Рівненської та Волинської областей. В роки Української революції у Житомирі деякий час перебував уряд УНР. Житомирські ліси були одним з районів дій загонів ОУН-УПА у роки Другої світової війни.</p> 
<p class="rvps2">&nbsp;</p> 
