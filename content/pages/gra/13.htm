<center>
<img src="/images/gra/13.files/image001.png">
</center>
<p class="rvps2"><b>&nbsp;</b></p> 
<h1>Львівська область</h1> 
<p class="rvps2"><b>&nbsp;</b></p> 
<p class="rvps2"><b>Утворена </b>4 грудня 1939 року</p> 
<p class="rvps2"><b>Площа </b>- 21,8 тис. кв. км, 3,6 % території України, 17 місце серед її областей</p> 
<p class="rvps2"><b>Адміністративний центр </b>- м. Львів</p> 
<p class="rvps2"><b>Територія </b>- 155 кв. км</p> 
<p class="rvps2"><b>Населення </b><b>міста </b>– 735,0 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість</b> <b>адміністративних</b> <b>районів</b> - 20</p> 
<p class="rvps2"><b>Міст</b> - 44, у тому числі міст обласного підпорядкування - 9</p> 
<p class="rvps2"><b>Найбільші</b> <b>міста</b> <b>області</b>: Львів, Стрий, Червоноград, Дрогобич, Борислав, Самбір, Трускавець, Новий Розділ</p> 
<p class="rvps2"><b>Селищ</b> <b>міського</b> <b>типу</b> - 34</p> 
<p class="rvps2"><b>Сільських</b> <b>поселень</b> - 1&nbsp;850</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість</b> <b>населення</b> – 2&nbsp;549,9 тис. жителів (на 1.08.09 р.)</p> 
<p class="rvps2"><b>Густота</b> <b>населення</b> - 117 жителів на 1 кв. км</p> 
<p class="rvps2"><b>Міське</b>: 1&nbsp;545,9 тис. жителів</p> 
<p class="rvps2"><b>Сільське</b>: 1&nbsp;003,9 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний склад</b>: українці – 94,8%, росіяни – 3,6%, поляки – 0,7%</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Загальні відомості</h2> 
<p class="rvps2">Лежить на крайньому заході у басейнах верхньої течії Західного Бугу та Дністра. Поверхня південної частини території області гірська із Вододільним хребтом (г.&nbsp;Пікуй, 1&nbsp;408&nbsp;м), Верхньодністровськими (750&nbsp;м) та Сколівськими Бескидами (г.&nbsp;Парашка, 1&nbsp;268&nbsp;м). Північніше гори переходять у височину в Прикарпатті, терасовану в долині Дністра, та на горбогір’я – у Розточчя (397&nbsp;м). Далі – Гологори (г.&nbsp;Камула, 471&nbsp;м) та Вороняки (440&nbsp;м) переходять у низинну поверхню Малого Полісся та Верхньосанської рівнини. На крайньому північному сході – Волинська височина. Надра області багаті на корисні копалини – нафту, природний газ (Передкарпатська газоносна область), кам'яне вугілля (Львівсько-Волинський кам'яновугільний басейн), торф. Є поклади калійної та кам'яної солей, сірки, джерела мінеральних вод і лікувальні грязі. Клімат помірно-континентальний з відносно теплою зимою (-3,9° у січні), з частими відлигами та теплим нежарким літом (+18,2°, +18,7° у липні), з великою кількістю хмарних і дощових днів. У Карпатах: -6,6° у січні, +16,0° у липні. Опадів у Малому Поліссі 640-740&nbsp;мм, у Карпатах – до 1&nbsp;000&nbsp;мм на рік. Найбільша кількість опадів (60%) припадає на травень - вересень. Зливи у Карпатах призводять до катастрофічних паводків. Річок багато – 8&nbsp;950, з них 216 понад 10&nbsp;км завдовжки. Головна річка – Дністер з притоками Бистрицею, Стриєм, Свічею – належить до басейну Чорного моря. Західний Буг з Полтвою, Ратою та Вишнею – до басейну Балтійського моря. Є багато невеликих озер та 1&nbsp;200 штучних водоймищ. По території області проходить Головний європейський вододіл. Серед зональних типів ґрунтів переважають сірі лісові, темно-сірі опідзолені, у північно-східній частині – чорноземи, в Карпатах – буроземи. В долинах річок – лучні, лучно-болотні, дернові та болотні ґрунти. Чверть області займають широколисті, мішані та хвойні ліси: на півночі – сосново-дубові, на Розточчі – буково-соснові та грабово-букові, на Подільській височині – буково-дубові та грабово-дубові, в Карпатах – дубово-буково-ялицеві. Фауна налічує 340 видів, з них ссавців – 75 видів, птахів – 199, земноводних – 15, риб – 47. Серед несприятливих природних процесів поширені: перезволоження, заболочування, лінійна та площинна ерозія, дефляція, карст у місцях залягання вапняків та гіпсів; у горах – ерозійні процеси, вивітрювання, зсуви, обвалювання, осипи, суфозія. Меліорації: протиерозійні заходи, відновлення лісів, контурне землеробство. В області 332 території та об'єкти природно-заповідного фонду, з них державного значення: природний заповідник, 2 національні природні парки, 9 заказників, 2 пам'ятки природи, 2 ботанічні сади, 2 дендро-парки, 6 парків-пам'яток садово-паркового мистецтва, 3 регіональні ландшафтні парки, 48 заповідних урочищ.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2>
<p class="rvps2">Перші поселення людей на території області відносять до епохи пізнього палеоліту. Археологічні знахідки біля с. Висоцьке (Бродівський район) дали назву &quot;висоцькій культурі&quot;. У 1199&nbsp;р. Львівщина (Галичина) була приєднана до Волині князем Романом Мстиславичем. Князь та його син Данило зміцнили Галицько-Волинське князівство, було засновано багато нових міст. Саме тоді засновано місто Львів, назване на честь сина галицького князя Данила Романовича. Після розпаду князівства галицькі землі приєднано до Польщі (1349&nbsp;р.), а у 1772&nbsp;р. вони відійшли до Австрії. Після розпаду Австро-Угорщини у Східній Галичині було проголошено Західноукраїнську Народну Республіку (1918&nbsp;р.). Невдовзі Львівщина була окупована Польщею. Упродовж міжвоєнного періоду Львівська земля стала одним з осередків національно-визвольної боротьби українського народу. У роки Другої світової війни тут формувалися частини Української повстанської армії, яка відстоювала ідею незалежності України. У здобутті Україною незалежності у 1991&nbsp;р. Львівський регіон відіграв одну з провідних ролей.</p> 
<p class="rvps2"><b>&nbsp;</b></p> 
<p class="rvps2">&nbsp;</p> 
<p class="rvps2">&nbsp;</p> 
