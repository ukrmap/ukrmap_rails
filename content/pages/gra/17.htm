<center>
<img src="/images/gra/17.files/image001.png">
</center>
<p class="rvps2"><b>&nbsp;</b></p> 
<h1>Рівненська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 4 грудня 1939 року</p> 
<p class="rvps2"><b>Площа</b> - 20,1 тис. кв. км, 3,3 % території України, 21 місце серед її областей</p> 
<p class="rvps2"><b>Адміністративний центр</b> - м. Рівне</p> 
<p class="rvps2"><b>Територія</b> - 44,3 кв. км</p> 
<p class="rvps2"><b>Населення</b><b> міста</b> – 249,0 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість адміністративних районів</b> - 16</p> 
<p class="rvps2"><b>Міст</b> - 11, у тому числі міст обласного підпорядкування - 4</p> 
<p class="rvps2"><b>Найбільші</b> <b>міста</b> <b>області</b>: Рівне, Дубно, Кузнецовськ, Костопіль, Сарни, Здолбунів</p> 
<p class="rvps2"><b>Селищ</b> <b>міського</b> <b>типу</b> - 16</p> 
<p class="rvps2"><b>Сільських</b> <b>поселень</b> - 1&nbsp;000</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Кількість населення</b> – 1&nbsp;151,6 тис. жителів (на 1.08.09&nbsp;р.)</p> 
<p class="rvps2"><b>Густота</b> <b>населення</b> – 57,3 жителів на 1 кв. км</p> 
<p class="rvps2"><b>Міське</b>: 548,3 тис. жителів</p> 
<p class="rvps2"><b>Сільське</b>: 603,3 тис. жителів</p> 
<p class="rvps2">&nbsp;</p> 
<p class="rvps2">&nbsp;</p> 
<p class="rvps2"><b>Національний</b> <b>склад</b>: українці – 95,9%, росіяни – 2,6%, білоруси - 1,0%, поляки - 0,2%</p> 
<p class="rvps2">&nbsp;</p> 
<p class="rvps2">&nbsp;</p> 
<h2>Загальні відомості</h2>
<p class="rvps2">Лежить на північному заході України. Більша, північна частина області розкинулась у межах Поліської низовини (132-200&nbsp;м), що являє собою низовинну, плоскохвилясту акумулятивну рівнину з широкими терасованими долинами річок, з невиразними заболоченими вододілами. Південна частина області, що лежить в межах Волинської височини (200-342&nbsp;м), – підвищена, хвиляста лесова рівнина, розчленована густою мережею річок на окремі плато (Мізоцький кряж), а також ярами та балками. На крайньому південному заході – рівнина Малого Полісся. З корисних копалин найбільш поширеним є торф (найбільші поклади в Україні) – розвідано близько 300 родовищ, 135 з яких площею понад 1 тис. га. Є значні запаси будівельних матеріалів: граніти (ясно-рожеві та сірі), гранодіорити, каоліни, лес, глини, крейда, пісковики. У Костопільському та Володимирецькому районах – запаси базальту. Не мають промислового значення родовища міді, болотних залізних руд, запаси бурштину. Є джерела мінеральних вод на кшталт миргородської, трускавецької. Клімат помірно-континентальний з вологим теплим літом (+18,1°, +18,6° у липні) та м'якою зимою (-4,8°, -5,6° у січні). Опадів – 600-650&nbsp;мм на рік. Річок, озер, ставків та водосховищ багато. 171 річка – завдовжки понад 10&nbsp;км. Всі річки належать до басейну Дніпра, течуть з півдня на північ. Головна водна артерія – Горинь з притоками (Случ зі Ставами, Бобером, Вілією, Устею, Стублою). На північному заході в межі області заходять Прип'ять, Стир, а на північному сході плинуть Льва і Ствига. Долини річок мають широкі, заболочені заплави, в яких багато озер. Озер різного походження (карстові, заплавні та ін.) понад 500, ставків – понад 300, споруджене 31 водосховище. У південній частині області найпоширенішими є опідзолені ґрунти (світло-сірі, сірі лісові, темно-сірі та опідзолені чорноземи), на Поліссі – дерново-підзолисті (піщані, глинисто-піщані, оглеєні). Чорноземи вкривають вододіли лісостепової зони. На знижених ділянках вододілів, терасах та у заплавах річок – лучні, лучно-чорноземні, дернові, болотні та торфово-болотні ґрунти. Майже третину території області займають ліси, переважно, хвойні, луки (15%), болота (10-20%). Серед боліт переважають низинні, менше поширені перехідні та верхові. Фауна представлена понад 300 видами: ссавців – 66, птахів – 186, риб – 33 види. Перезволоження, заболочування, оглеєння та окислення, замулювання осушувальних систем, вторинне заболочування осушених земель – це головні несприятливі природні процеси. На переосушених землях активізується дефляція. Місцями проявляється карстоутворення та суфозійно-просадні явища, на півдні – ерозійні процеси. Меліорації: осушувально-зволожувальні, ґрунтозахисні, хімічні, воднорегулюючі та лісовідновлювальні. В області 267 територій та об'єктів природно-заповідного фонду, з них державного значення: природний заповідник, 13 заказників, 8 пам'яток природи, зоопарк, дендропарк, 2 парки-пам'ятки садово-паркового мистецтва, регіональний ландшафтний парк з філією, 90 заповідних урочищ.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2>
<p class="rvps2">На території Рівненської області сліди перебування людини відносять до найдавніших часів. У II-III&nbsp;ст. тут жили ранньослов'янські племена зарубинецької та черняхівської культур. Виявлено близько 100 залишків стародавніх поселень. У X&nbsp;ст. ці землі входили до складу Київської Русі. Дорогобуж і Пересопниця (тепер села) в XI-XII&nbsp;ст. були центрами удільних князівств. У XIII-XІV&nbsp;ст. Рівненщина входила до Галицько-Волинського князівства, а з другої половини XIV ст. підпала під владу Литви. Після прийняття Люблінської унії у 1569&nbsp;р. – під владою Польщі. У XVI&nbsp;ст. важливим політичним та культурним центром стало м.&nbsp;Острог. Біля с.&nbsp;Пляшева влітку 1651&nbsp;р. відбулася Берестецька битва між козацьким військом Б. Хмельницького та поляками. До 1793&nbsp;р. край перебував під владою Польщі, потім – Росії. У 1921&nbsp;р. Рівненщина відійшла до Польщі у складі Волинського воєводства. У 1939&nbsp;р. – приєднана до СРСР. Під час Другої світової війни м. Рівне було адміністративним центром рейхскомісаріату „Україна”.</p> 
<p class="rvps2">В роки незалежності України на Рівненщині відроджуються історичні та етнографічні традиції, реставруються церкви, монастирі та стародавні замки.</p> 
<p class="rvps2"><b>&nbsp;</b></p> 
<p class="rvps2">&nbsp;</p> 
