<center>
<img src="/images/gra/27.files/image001.png">
</center>
<p class="rvps2"><b>&nbsp;</b></p> 
<h1>Севастополь</h1> 
<p class="rvps2"><b>&nbsp;</b></p> 
<p class="rvps2"><b>Площа</b> 864 кв. км.</p> 
<p class="rvps2"><b>&nbsp;</b></p> 
<p class="rvps2"><b>Севастополь</b> - місто, що має спеціальний статус</p> 
<p class="rvps2">Місто поділяється на 4 міські райони: Балаклавський, Гагарінський, Ленінський</p> 
<p class="rvps2">та Нахімовський</p> 
<p class="rvps2">Міській раді підпорядковані: місто Інкерман, селище міського типу Кача і 29 сільських поселень</p> 
<p class="rvps2"><b>&nbsp;</b></p> 
<p class="rvps2"><b>Кількість населення</b> – 379,8 тис. жителів (міськрада, на 1.08.09 р.)</p> 
<p class="rvps2"><b>Густота населення</b> - 438 жителів на 1 кв. км</p> 
<p class="rvps2"><b>Міське:</b> 356,6 тис. жителів</p> 
<p class="rvps2"><b>Сільське:</b> 23,2 тис. жителів</p> 
<p class="rvps2">&nbsp;</p> 
<p class="rvps2"><b>Національний склад</b> населення: росіяни – 71,6%, українці – 22,4%, білоруси – 1,6%, татари – 0,7%, кримські татари – 0,5%</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<h2>Загальні відомості</h2>
<p class="rvps2">Місто лежить у південно-західній частині Кримського півострова на березі Чорного моря, у передгір'ї Кримських гір. Поверхня горбиста, є платоподібні ділянки. На узбережжі – абразійні уступи, урвища, пляжі й бухти. Глибоководні, природно захищені, бухти мають зручні судноплавні фарватери та транспортні підходи. Найбільша з них – Севастопольська бухта – вузькою затокою вдається в суходіл на 7,5&nbsp;км. Береги її урвисті, утворюють миси, що чергуються з низкою дрібніших бухт (Південна, Корабельна, Олександрівська тощо). Клімат міста близький до субтропічного, з теплою і вологою зимою та жарким і сухим літом. Пересічна температура січня +2,7°, липня – +22,4°. Кількість опадів на рік – 350&nbsp;мм. Водопостачання міста забезпечує Чорноріченське водосховище, споруджене біля Інкермана на річці Чорній, яка протягом 16 км тече у вузькому (50-80 м) каньйоні й впадає у Севастопольську бухту. Ширина заплави на розширених ділянках сягає 350&nbsp;м у середній течії і 600-700&nbsp;м у нижній. Площа зелених насаджень міста 43&nbsp;тис.&nbsp;га., серед яких багато парків. У Севастополі та на його околицях розташовані державні заказники: Айя та Чорна Річка, а також заказники, акваторіальні комплекси місцевого значення та заповідне урочище Скелі Ласпі.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2> 
<p class="rvps2">Місто засноване 1783&nbsp;р. як база російського військового флоту на березі найбільшої та найзручнішої для кораблів у Криму бухти. До 1784&nbsp;р. мало назву Ахтіар (від розташованого тут татарського села). Впродовж першої половини XIX&nbsp;ст. перетворилося на твердиню Російської імперії на Чорному морі. У 1854-1855&nbsp;рр. і у 1941-1942&nbsp;рр. героїчно оборонялося від ворожих армій (вперше – від англо-французьких військ – 349 днів, вдруге – від німецьких – 250 днів), але в обох випадках місто все ж було здане ворогу. Майже повністю зруйнований Севастополь було відновлено після Другої світової війни; повоєнна забудова його центру гармонує з горбистим рельєфом і морськими краєвидами. У радянський час місто як база Чорноморського флоту було напівзакритим для відвідування. У наш час Севастополь разом з прилеглою територією має спеціальний адміністративний статус. У місті – численні монументи, музеї та пам'ятні місця, пов'язані з героїчним минулим, серед них: панорама &quot;Оборона Севастополя 1854-1855&nbsp;рр.&quot; (архітектор О.&nbsp;Енберг, художник Ф.&nbsp;Рубо, 1904&nbsp;р.); діорама &quot;Штурм Сапун-Гори 7 травня 1944&nbsp;р.&quot; (архітектор В.&nbsp;Петропавловський, художник П.&nbsp;Мальцев); Володимирський собор (1854-1888&nbsp;рр., архітектори К.&nbsp;Тон, А.&nbsp;Авдєєв) – усипальниця флотоводців М.&nbsp;Лазарева, В.&nbsp;Корнілова, В.&nbsp;Істоміна, П.&nbsp;Нахімова; оборонна вежа Малахова кургана; пам'ятники Олександру Казарському (1834&nbsp;р., О.&nbsp;Брюллов), В.&nbsp;Корнілову (1895&nbsp;р., І.&nbsp;Шредер, М.&nbsp;Вронський), затонулим кораблям (1905&nbsp;р., А.&nbsp;Адамсон), Едуарду Тотлебену і саперам (1909&nbsp;рр., І.&nbsp;Шредер, О.&nbsp;Більдерлінг), Нахімову (1898&nbsp;р., відновлений 1959&nbsp;р., ск. М.&nbsp;Томський, арх. О.&nbsp;Ареф'єв); Братське кладовище з храмом-пірамідою св. Миколая (1857-1870&nbsp;рр., А.&nbsp;Авдєєв); могили англійських і французьких воїнів. Найвідоміші пам'ятки архітектури – Графська пристань (1844&nbsp;р.), башта вітрів (1844&nbsp;р.), церкви архангела Михаїла (1848&nbsp;р.) і свв. Петра і Павла (1848&nbsp;р.). Музеї: художній, Чорноморського флоту, музей-акваріум Інституту біології південних морів.</p> 
<p class="rvps2">ХЕРСОНЕС ТАВРІЙСЬКИЙ (у середньовіччя – Херсон, у руській традиції Корсунь). Городище, музеєфіковані рештки античного і середньовічного міста на території Севастополя. Місто засноване бл. 421&nbsp;р. до н. е. греками-колоністами. Спочатку Херсонес був незалежним містом-республікою, згодом перебував у залежності від Понтійського царства, Боспорської держави і нарешті увійшов до володінь Римської імперії, а після її розпаду перейшов до Візантії; деякий час належав хозарам. У 989&nbsp;р. місто здобув київський князь Володимир, який, за літописом, прийняв тут хрещення. Після руйнівного нападу хана Ногая (1299&nbsp;р.) Херсонес занепав, але життя тут тривало до XV&nbsp;ст. Систематичне археологічне вивчення Херсонеса почалося у 1876&nbsp;р. Розкопано залишки мурів і башт, античних і християнських храмів, театру, житлових кварталів, ремісничих кварталів, некрополі. В околицях міста досліджено надзвичайно цінні для науки Гераклейські клери – земельні ділянки громадян Херсонеса античної доби. На території городища (тепер частина Севастополя) розміщені археологічний музей і Володимирський собор, збудований у 1861-1892&nbsp;рр. (архітектор Г. Грімм) над руїнами давнього храму, який вважали місцем хрещення св. Володимира.</p> 
<p class="rvps2">БАЛАКЛАВА. Місто лежить на берегах унікальної бухти, вузький вхід до якої охороняють скелі. Вважають, що ця бухта описана в &quot;Одіссеї&quot; (епізод з лестригонами). З 1357&nbsp;р. – володіння генуезців, які збудували тут фортецю Чембало (збереглися її руїни), а з 1475&nbsp;р. – турків. Під час Кримської війни Балаклавська бухта була базою флоту антиросійської коаліції. Поблизу – російський і англійський пам'ятники Балаклавській битві 1854&nbsp;р., Георгіївський&nbsp; скельний монастир (біля мису Фіолент).</p> 
<p class="rvps2">ІНКЕРМАН. У V-VI&nbsp;ст. на скелі в гирлі річки Чорної візантійцями було споруджено фортецю (згодом зруйновану). На її місці зверхники князівства Феодоро на початку XV&nbsp;ст. заснували фортецю Каламіту, яка мала охороняти порт – єдиний вихід князівства до моря. 1433&nbsp;р. укріпленням оволоділи генуезці, а 1475&nbsp;р. – турки, які перейменували її на Інкерман і модернізували. У скелях вирубані печери монастиря (деякі науковці твердять, що колись тут існувало монастирське місто на кшталт Афонського).</p> 
<p class="rvps2">МИС ФІОЛЕНТ. За легендою, саме тут служила жрицею Артеміди Іфігенія – головний персонаж відомого грецького міфу.</p> 
<p class="rvps2">&nbsp;</p> 
