<center>
<img src="/images/gra/15.files/image001.png">
</center>
<p class="rvps2"><b>&nbsp;</b></p> 
<h1>Одеська область</h1> 
<p class="rvps2"><b>&nbsp;</b></p> 
<p class="rvps2"><b>Утворена</b> 27 лютого 1932 року</p> 
<p class="rvps2"><b>Площа</b> - 33,3 тис. кв. км, 5,5 % території України, 1 місце серед її областей</p> 
<p class="rvps2"><b>Адміністративний</b> <b>центр</b> - м. Одеса</p> 
<p class="rvps2"><b>Територія</b> - 194,0 кв. км</p> 
<p class="rvps2"><b>Населення</b> <b>міста</b> – 1&nbsp;008,6 тис. жителів</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<p class="rvps2"><b>Кількість адміністративних районів</b> - 26</p> 
<p class="rvps2"><b>Міст</b> - 19, у тому числі міст обласного&nbsp; підпорядкування - 7</p> 
<p class="rvps2"><b>Найбільші</b> <b>міста</b> <b>області</b>: Одеса, Ізмаїл, Іллічівськ, Білгород-Дністровський, Котовськ, Кілія</p> 
<p class="rvps2"><b>Селищ</b> <b>міського</b> <b>типу</b> - 33</p> 
<p class="rvps2"><b>Сільських</b> <b>поселень</b> - 1&nbsp;129</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<p class="rvps2"><b>Кількість населення</b> - 2&nbsp;389,3 тис. жителів (на 1.08.09&nbsp;р.)</p> 
<p class="rvps2"><b>Густота</b> <b>населення</b> – 71,8 жителів на 1 кв. км</p> 
<p class="rvps2"><b>Міське</b>: 1&nbsp;590,6 тис. жителів</p> 
<p class="rvps2"><b>Сільське</b>: 798,7 тис. жителів</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<p class="rvps2"><b>Національний склад</b>: українці – 62,8%, росіяни – 20,7%, болгари - 6,1%, молдовани - 5,0%, євреї – 0,5%, гагаузи -1,1%, інші національності - 2,7%</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Загальні відомості</h2>
<p class="rvps2">Лежить на південному заході України, з півдня і південного сходу омивається Чорним морем. Більша частина області розкинулась у межах Причорноморської низовини, яка поступово знижується на південний схід (від 150-170&nbsp;м до 10-20&nbsp;м). На північному заході – відроги Подільської височини (висота до 288&nbsp;м) – полого-хвилястої плоскої рівнини з глибоким ерозійним розчленуванням (до 80-100&nbsp;м). На північному сході – відроги Придніпровської височини, хвилясті вододіли якої підносяться до 160-200&nbsp;м. На південному заході – відроги Південномолдовської рівнини, розчленовані асиметричними річковими долинами та балками. Забезпеченість корисними копалинами недостатня. Є невеликі поклади бурого вугілля, будівельної сировини (пісок, глина, вапняки, граніти, гнейси), кам'яної солі, графіту. Важливе бальнеологічне значення мають джерела мінеральних вод, лікувальні грязі та ропа лиманів. Клімат помірно-континентальний з м'якою, малосніжною зимою (-1,8°, -5,8° у січні) і жарким, сухим літом (+21°, +22,9° у липні). Опадів 380-500 мм на рік. На території області 225 річок. Головні з них – Дунай, Дністер з Кучурганом, Південний Буг з Савранкою та Кодимою. Багато невеликих річок, які влітку пересихають. В області 28 водосховищ, 520 ставків. Озера – заплавні та лимано-лагунні. В межах області 15 лиманів. В області переважають чорноземні ґрунти: на півночі – деградовані та типові, в центральній частині – звичайні, на півдні – південні, а також темно-каштанові солонцюваті ґрунти. Ліси – переважно діброви (дуб, клен, граб, ясен, липа). У плавнях Дунаю і Дністра – вербові ліси з тополею і вільхою. На схилах балок – чагарники з терену, шипшини, глоду. На узбережжях і в заплавах річок поширені солончакові луки. Фауна представлена 51 видом ссавців, 69 – риб, 10 – земноводних, птахів – понад 330 видів. Серед несприятливих природних процесів: лінійний розмив і площинний змив, особливо на правобережних частинах межиріч; зсуви, ерозійно-просадні явища. У заплавах – заболочування і засолення. На узбережжях моря та лиманів – абразія, зсуви, яри, коси, пересипи. Меліорації: насадження лісосмуг, лісовідновлення, поліпшення луків. В області 120 територій та об'єктів природно-заповідного фонду, з них державного значення: біосферний заповідник, 8 заказників, 2 пам'ятки природи, ботанічний і зоологічний парки, парк-пам'ятка садово-паркового мистецтва, 2 регіональні ландшафтні парки, 4 заповідні урочища.</p> 
<p class="rvps2"><b>&nbsp;</b></p> 
<p class="rvps2"><b>&nbsp;</b></p> 
<h2>Історична довідка</h2>
<p class="rvps2">На Одещині знайдено залишки поселень та городищ, в яких жили кіммерійці, скіфи, сармати, греки. Пізніше тут селилися східнослов'янські племена – уличі і тиверці. У XIII&nbsp;ст. Причорномор'я було захоплене монголо-татарами і приєднане до Золотої Орди. Від XV&nbsp;ст. ці землі належали Туреччині. За Ясським договором 1791&nbsp;р. Одещина відійшла до Росії. Перші згадки про татарське поселення Хаджибей, що існувало на місці теперішньої Одеси, з'явилися у 1415&nbsp;р. Під час російсько-турецької війни у 1787-1791&nbsp;рр. чорноморські українські козаки оволоділи укріпленнями Ені-Дунья і Хаджибей. А у 1794&nbsp;р. тут було засноване місто, яке 1795&nbsp;р. перейменовано в Одесу. З 1797&nbsp;р. Одеса входила до Новоросійської губернії, а з 1803&nbsp;р. – до Одеського градоначальства Херсонської губернії. До кінця ХІХ&nbsp;ст. Одеса випередила Херсон за чисельністю населення та економічним потенціалом і в 1921&nbsp;р. стала губернським, а потім обласним містом. У 1954&nbsp;р. до Одеської області приєднана Ізмаїльська. Відтоді межі області незмінні.</p> 
<p class="rvps2">&nbsp;</p> 
<p class="rvps2"><b>&nbsp;</b></p> 
<p class="rvps2">&nbsp;</p> 
