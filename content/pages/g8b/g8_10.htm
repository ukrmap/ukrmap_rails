<center><a href="http://www.osvitanet.com.ua/base_book/geography8/Content.html" style="color: red; font-weight: bolder;"> </a></center>

<p class="MsoNormal" style="text-align: justify;"><b><span style="font-size: 14pt; color: black;">§ 10. Геологічна історія
<span style="">&nbsp;</span></span></b></p>

<p class="MsoNormal" style="text-align: justify; text-indent: 42.55pt;"><span style="font-size: 14pt;">&nbsp;</span></p>

<p class="MsoNormal" style="margin-left: 60.55pt; text-align: justify; text-indent: -18pt;"><span style="font-size: 14pt;"><span style="">1.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp; </span></span></span> <span style="font-size: 14pt;">Пригадайте, що таке геологічний
час.</span></p>

<p class="MsoNormal" style="margin-left: 60.55pt; text-align: justify; text-indent: -18pt;"><span style="font-size: 14pt;"><span style="">2.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp; </span></span></span> <span style="font-size: 14pt;">Що відображає геохронологічна
таблиця?</span></p>

<p class="MsoNormal" style="text-align: justify;"><b style=""><span style="font-size: 14pt;">&nbsp;</span></b></p>

<p class="MsoNormal" style="text-align: justify; text-indent: 35.4pt;"><b><span style="font-size: 14pt; color: rgb(0, 112, 192);">Геологічний час.</span></b><b><span style="font-size: 14pt;"> </span></b><span style="font-size: 14pt;">Як ви вже знаєте з попередніх
курсів географії, формування земної кори розпочалося понад 4 <span class="SpellE">млрд</span> років тому. Земна кора та її поверхня (рельєф) за цей
час безперервно змінювались і продовжують змінюватися під впливом внутрішніх і
зовнішніх сил Землі. Склад, будову, походження й розвиток земної кори вивчає <b style="">геологія, </b>а зміни земної кори в часі
називають геологічною історією Землі.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Як вам відомо, геологічний час поділяють на ери:
архейську, протерозойську, палеозойську, мезозойську, кайнозойську. В ерах,
окрім найдавніших, розрізняють періоди. Архейську і протерозойську еру часто
називають <i style="">докембрієм</i>, тобто часом,
який передував кембрійському періоду палеозойської ери. Саме в докембрії
створилися підвалини сучасного укладу життя на Землі: виникла перша кам'яна
земна кора і з'явилися вихідні форми органічного життя. </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">&nbsp;</span></p>

<p class="MsoNormal" style="text-align: left;" align="left"><b style=""><i style=""><span style="font-size: 14pt;">Геохронологічна таблиця для території України</span></i></b></p>

<p class="MsoNormal" style="text-align: justify;"><span style="font-size: 14pt;"> <img src="/images/g8b/g8_10_files/image002.gif" v:shapes="_x0000_i1025" height="508" width="612"> </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">&nbsp;</span></p>

<p class="MsoNormal" style="text-align: justify; text-indent: 35.4pt;"><b style=""><span style="font-size: 14pt; color: rgb(0, 112, 192);">Геологічна
історія України.</span></b><b style=""><span style="font-size: 14pt;"> </span></b><span style="font-size: 14pt;">У таблиці подано геохронологічну
таблицю, в якій відображено геологічну історію України. У ній за основними
проміжками геологічного часу (ерами та періодами) показано розвиток земної кори
і рельєфу, зміну природних умов (клімату, рослинності і тваринного світу) на
території нашої країни. Для послідовного відтворення подій геохронологічну
таблицю потрібно читати знизу вгору – з кінця до початку. </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">В <b><i>архейську еру </i></b>континентальна земна
кора в межах нашої країни складалася з кристалічних порід магматичного і метаморфічного
походження. Вона була тонкою й досить пластичною. Внаслідок дії внутрішніх сил
планети земна кора зазнавала різних рухів: вертикальних і горизонтальних,
плавних і розривних. В одних місцях вона вигиналася у складки, утворюючи
складчасті гірські споруди, в інших – розламувалася на окремі блоки. Вздовж
розломів проявлявся <span class="SpellE">магматизм</span>. Інколи гаряча магма
пропікала тонку земну кору і заливала великі площі на її поверхні. <span style="">Наприкінці ери </span>окремі
великі частини земної кори втратили пластичність і перетворилися на цупкі
стверділі ділянки. Так почалося формування давньої <i style="">Східноєвропейської <span style="">платформи</span></i>,
в межах якої лежить більша частина території України. <span style="">Земна атмосфера в цей час була насиченою
різними газами, але без кисню. Водяна пара скупчувалася на значній висоті; лише
з охолодженням земної поверхні на неї почали випадати опади. У водних басейнах
з</span><span style="color: black;">'явилися бактерії і водорості.</span><span style=""></span></span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">У <b style=""><i>протерозойську
еру</i></b> внутрішні сили Землі розбили кристалічну основу платформи на блоки
різної величини. Одні з них залишилися на поверхні чи <span class="SpellE">припіднялися</span>,
їх породи постійно руйнувалися і зносилися під дією зовнішніх сил. Інші блоки
опустилися вниз і над ними нагромаджувалися осадові відклади. Особливо активно
це відбувалося в морських басейнах, які то наступали на суходіл, то відступали
з нього залежно від напрямку <span style="color: black;">вертикальних рухів
земної кори. На відміну від платформи земна кора на півдні і південному заході
України</span> залишалася пластичною та нестійкою. Це частина <i style="">Середземноморського рухомого поясу</i>
планети, який проліг через південь сучасної Євразії. Там упродовж всієї
геологічної історії земна кора то опускалася, то піднімалася. При опусканні
неодноразово з’являлися прогини земної поверхні з глибинними розломами. Прогини
затоплювалися морем і в них нагромаджувалися потужні товщі осадів. Коли прогин
зазнавав підняття, утворювалися складчасті гори (епоха гороутворення або
складчастість). У тріщини розломів з надр проникала магма, формуючи окремі
вулканічні масиви або цілі хребти. </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">У <b><i>палеозойську еру </i></b><span style="">центральна </span>частина
території України здебільшого була суходолом. На інших територіях
континентальні та морські умови змінювали одні одних. Максимальний наступ моря
внаслідок опускання земної кори відбувся в середині ери. В палеозої мали місце
дві гороутворюючі епохи, які вплинули на формування земної кори України. У <span class="SpellE"><i style="">каледонську</i></span><i style=""> складчастість</i> виникли гірські споруди
на місці сучасних Карпат – <span class="SpellE"><i style="">Пракарпати</i></span>, які островами виступали з води. У <span class="SpellE"><i style="">герцинську</i></span><i style=""> складчастість</i> (наприкінці ери) вони
зникли під водами мілководного <i>моря</i> <span class="SpellE"><i>Тетіс</i></span><i>,
</i><span style="">що зайняло прогин в
Середземноморському рухомому поясі. Натомість нова складчаста споруда</span>
з’явилася на сході країни на місці <i style="">Донецького
прогину</i>. Клімат був близьким до субтропічного: переважно жарким, змінювався
від сухого до вологого. Ще на початку ери розвинулися одноклітинні організми.
Потім з'явилися багатоклітинні водорості, морські безхребетні і хребетні
тварини, а ще через <span class="SpellE">мільйоноліття</span> – наземні рослини і
земноводні. У <i>кам’яновугільному періоді</i> панувала пишна рослинність:
гігантські плауни, хвощі, деревоподібні папороті, що сприяло утворенню значних
товщ вугілля.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">У <b><i>мезозойську еру</i></b> на платформній
частині України переважав рівнинний суходіл. Окремі водні басейни існували на
Лівобережжі та в Середземноморському поясі. Правда, в <span style="">крейдовому періоді</span> відбулося найбільше для всієї геологічної
історії України поширення морських площ. Вони вкривали майже всю територію
нашої країни, крім центральної частини. У мезозої проявилася <i style="">кіммерійська складчастість,</i> внаслідок
чого сформувалася гірська споруда на місці Криму, Азовського моря і північної
частини Чорного моря. Однак згодом гори зруйнувалися і стали морським дном. В
Закарпатті активно діяли вулкани. Клімат здебільшого був теплим і сухим.
Розвивалися голонасінні та покритонасінні рослини. З’явилися ссавці та птахи.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">На початку <b><i>кайнозойської ери</i></b>
морський басейн знову поширився на більшу частину території України. З плином
часу море поступово відступило. В результаті <i style="">альпійської епохи гороутворення </i>остаточно формуються Карпатська і
Кримська гірські споруди. У<i> четвертинному </i>(<i>антропогеновому</i>)<i>
періоді</i> відбулося підняття майже всієї території України, крім
Причорномор’я. Клімат переважно був помірно теплим і вологим. Рослинність і
тваринний світ поступово набули сучасних рис, з’явилася людина. В антропогені
відбулося загальне охолодження й осушення клімату, що призвело до кількох
льодовикових епох у Європі. Найбільше – <b><i>дніпровське зледеніння</i></b> –
поширилося на значну частину території України. Після танення льодовика
сформувався сучасний вигляд природного середовища – рельєфу, річкової мережі,
ґрунтів, рослинності та тваринного світу. </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">&nbsp;</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;"> <img src="/images/g8b/g8_10_files/image004.gif" v:shapes="_x0000_i1026" height="363" width="541"> </span></p>

<p class="MsoNormal" style="text-align: justify;"><b style=""><i style=""><span style="font-size: 14pt;">Мал. Південна межа дніпровського зледеніння на території України</span></i></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">&nbsp;</span></p>

<p class="MsoNormal" style="text-align: justify;"><span style="font-size: 14pt;"> <img src="/images/g8b/g8_10_files/image006.gif" v:shapes="_x0000_i1027" height="431" width="623"> </span></p>

<p class="MsoNormal" style="text-align: justify;"><b style=""><i style=""><span style="font-size: 14pt;">Мал. Розподіл суходолу та моря в різні геологічні періоди</span></i></b></p>


<p class="MsoNormal" style="text-align: justify; text-indent: 35.4pt;"><span style="font-size: 14pt;" lang="EN-US">&nbsp;</span></p>

<p class="MsoNormal" style="text-align: justify;"><img src="/images/g8b/g8_10_files/image008.gif" v:shapes="_x0000_s1027" align="left" height="74" hspace="12" width="58"> <span style="font-size: 14pt;"></span></p>

<p class="MsoNormal" style="text-align: justify;"><i style=""><span style="font-size: 14pt;">Дивовижна Україна </span></i></p>

<p class="MsoNormal" style="text-align: justify; text-indent: 35.4pt;"><b style=""><span style="font-size: 14pt;">Перша земна кора</span></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Протягом сотень мільйонів років у
докембрії земна кора на території України формувалася лише під впливом
внутрішніх сил Землі, оскільки внаслідок високої температури на земній поверхні
не існувало гідросфери, на неї не випадали опади, не було постійної циркуляції
атмосфери. Поверхня земної кори нагадувала місячний пейзаж з високими
підняттями та вулканами, глибокими западинами й розломами, великими
“кратерами”, що утворювалися при падінні метеоритів.</span><span style="font-size: 14pt;" lang="EN-US"></span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;" lang="EN-US">&nbsp;</span></p>

<p class="MsoNormal" style="text-align: justify;"> <img src="/images/g8b/g8_10_files/image008.gif" v:shapes="_x0000_s1028" align="left" height="74" hspace="12" width="58"> <i style=""><span style="font-size: 14pt;">Дивовижна Україна </span></i></p>

<p class="MsoNormal" style="text-align: justify; text-indent: 35.4pt;"><b style=""><span style="font-size: 14pt;">Під тиском льодовика </span></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Вертикальні рухи земної кори
можуть відбуватися не тільки внаслідок дії внутрішніх сил Землі, але й
зовнішніх. Так, під тиском величезної маси льодовика земна кора України
опускалася, тоді як у післяльодовикову епоху, ніби зітхнувши з полегшенням,
вона піднялася. Незважаючи на опускання земної кори, Чорне море не наступало на
південь України. Навпаки, його рівень був більш як на 100<span style="color: black;">&nbsp;</span>м
нижчий, ніж зараз. Це пояснюється тим, що під час зледеніння воно втрачало
зв’язок із Середземним морем і не отримувало притоку річкової води із
замерзлого суходолу.</span></p>

<p class="MsoNormal" style="text-align: justify;"><span style="font-size: 14pt;">&nbsp;</span></p>

<p class="MsoNormal" style="text-align: justify;"><b style=""><span style="font-size: 14pt;">Запам’ятайте</span></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Геохронологічна таблиця відображає розвиток земної
кори та зміну природних умов за основними проміжками геологічного часу (ерами,
періодами).</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Земна кора на території України формувалася майже
4 <span class="SpellE">млрд</span> років, починаючи від докембрійського часу.
Внаслідок дії внутрішніх сил планети земна кора зазнавала різних рухів:
вертикальних і горизонтальних, плавних і розривних.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Формування земної кори відбувалося під час
гороутворюючих епох (<span class="SpellE">складчастостей</span>) – <span class="SpellE">каледонської</span>, <span class="SpellE">герцинської</span>,
мезозойської (кіммерійської), альпійської.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">У<i> </i>четвертинному періоді кайнозойської ери
відбулося загальне охолодження клімату, що призвело до дніпровського зледеніння.
</span></p>

<p class="MsoNormal" style="text-align: justify;"><b style=""><span style="font-size: 14pt;">&nbsp;</span></b></p>

<p class="MsoNormal" style="text-align: justify;"><img src="/images/g8b/g8_10_files/image010.gif" v:shapes="_x0000_s1026" align="left" height="98" hspace="12" width="98"> <b style=""><span style="font-size: 14pt;">Запитання і завдання</span></b></p>

<p class="MsoNormal" style="margin-left: 18pt; text-align: justify;"><span style="font-size: 14pt;">1. Користуючись геохронологічною таблицею,
встановіть: а) яка ера найдавніша; б) яка ера триває й нині; в) у якій ері
розрізняють найбільше періодів; г) в яку еру відбувалося альпійське
горотворення.</span></p>

<p class="MsoNormal" style="margin-left: 18pt; text-align: justify;"><span style="font-size: 14pt;">2. За геохронологічною таблицею охарактеризуйте
історію розвитку земної кори: а)&nbsp;на Східноєвропейській платформі;
б)&nbsp;у Середземноморському рухомому поясі.</span></p>

<p class="MsoNormal" style="margin-left: 18pt; text-align: justify;"><span style="font-size: 14pt;">3. Як на території України змінилися природні
умови під час дніпровського зледеніння?</span></p>

<p class="MsoNormal" style="text-align: justify;"><span style="font-size: 14pt; color: black;">&nbsp;</span></p>
<p align="center"><span style="font-size: 14pt;">&nbsp;&nbsp;</span></p>
