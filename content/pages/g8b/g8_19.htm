<center><a href="http://www.osvitanet.com.ua/base_book/geography8/Content.html" style="color: red; font-weight: bolder;"> </a></center>

<p class="MsoNormal" style="text-align: justify;"><b><span style="font-size: 14pt;">Тема 7. Кліматичні умови і
ресурси<span style="">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span></span></b></p>

<p class="MsoNormal" style="text-align: justify;"><b style=""><span style="font-size: 14pt;">&nbsp;</span></b></p>

<p class="MsoNormal" style="text-align: justify;"><b style=""><span style="font-size: 14pt;">§ 19. <span class="SpellE">Кліматотвірні</span> чинники</span></b></p>

<p class="MsoNormal" style="margin-left: 36pt; text-align: justify; text-indent: -18pt;"><span style="font-size: 14pt;"><span style="">1.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp; </span></span></span> <span style="font-size: 14pt;">Пригадайте, які чинники формують клімат місцевості.</span></p>

<p class="MsoNormal" style="margin-left: 36pt; text-align: justify; text-indent: -18pt;"><span style="font-size: 14pt;"><span style="">2.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp; </span></span></span> <span style="font-size: 14pt;">У якому кліматичному поясі розташована Україна?</span></p>

<p class="MsoNormal" style="margin-left: 18pt; text-align: justify;"><span style="font-size: 14pt;"><span style="">&nbsp; </span><span style="">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
 </span></span></p>

<p class="MsoNormal" style="text-align: justify; text-indent: 18pt;"><b style=""><span style="font-size: 14pt; color: rgb(0, 112, 192);">Загальна характеристика клімату.</span></b><b style=""><span style="font-size: 14pt;"> </span></b><span style="font-size: 14pt;">Територія України перебуває в помірному кліматичному поясі
в області <b><i>помірно континентального клімату</i></b>. І лише на вузькій
смузі Південного берега Криму сформувався клімат, подібний до <b><i>субтропічного
середземноморського типу</i></b>. Водночас помірно континентальний клімат має
суттєві відмінності основних показників (температури повітря та кількості
опадів) у різних частинах України. Над рівнинною частиною країни з північного
заходу на південний схід зростає континентальність клімату: у цьому напрямку
середні температури літніх місяців підвищуються, а зимових – знижуються, зменшується
річна кількість опадів. В Українських Карпатах і Кримських горах формуються
свої особливі<span style="">&nbsp; </span>кліматичні умови,
пов’язані із значними перепадами висот. З підняттям угору середньомісячні
температури знижуються в будь-яку пору року, а кількість опадів загалом
збільшується.</span></p>

<p class="MsoNormal" style="text-align: justify; text-indent: 18pt;"><span style="font-size: 14pt;">Як вам відомо, клімат будь-якої території формують
такі чинники: 1) кількість сонячної радіації, що надходить на земну поверхню;
2) циркуляція атмосфери; 3) характер підстильної поверхні. Розглянемо їх вплив
на клімат України.</span></p>

<p class="MsoNormal" style="text-align: justify; text-indent: 18pt;"><b><span style="font-size: 14pt; color: rgb(0, 112, 192);">Кількість сонячної радіації.</span></b><span style="font-size: 14pt;"> <b>Сонячна радіація</b> (тепло і
світло, випромінені Сонцем) є основним джерелом енергії атмосферних процесів.
Кількість сонячної радіації, що досягає земної поверхні, виражається в
кілокалоріях на 1 см<sup>2</sup> (ккал/см<sup>2</sup>) або в <span class="SpellE">мегаджоулях</span> на 1&nbsp;м<sup>2</sup><sup> </sup>(МДж/м<sup>2</sup>)
за одиницю часу. Вона змінюється протягом доби і року, що пов'язано із змінами
висоти Сонця над горизонтом і тривалості дня.</span></p>

<p class="MsoNormal" style="text-align: justify; text-indent: 18pt;"><span style="font-size: 14pt;">Як ви вже знаєте, висота Сонця чи кут падіння
сонячних променів залежать від географічної широти місцевості і положення Землі
щодо Сонця в конкретний момент її річного і добового обертання. Україна
розташована в середніх широтах у помірному поясі освітленості, де полуднева
висота Сонця завжди менша від 90° і щодоби відбувається зміна дня і ночі. Разом
з тим, і висота Сонця, і тривалість дня суттєво змінюються протягом року, тому
в Україні чітко виражені пори року.</span></p>

<p class="MsoNormal" style="text-align: justify; text-indent: 18pt;"><span style="font-size: 14pt;">Південь країни отримує за рік більше сонячної
радіації, ніж північ, оскільки полуднева висота Сонця на півдні щодня вища, ніж
на півночі. Основна<span style="">&nbsp; </span>частина сонячної
радіації надходить з травня по вересень, коли збільшується тривалість сонячного
сяйва. До земної поверхні надходить <b><i>пряма сонячна радіація</i></b> у
вигляді променів безпосередньо з поверхні Сонця і частина <b><i>розсіяної
сонячної радіації</i></b> – тієї, що розсіюється наявними в атмосфері водяною
парою, пилом, газами, а також хмарами. Пряма і розсіяна радіація, що надходить
на земну поверхню, називається <b><i>сумарною сонячною радіацією</i></b>.
Сумарна радіація розподіляється на земній поверхні не суворо зонально, тому що
її надходження залежить також від хмарності і прозорості атмосфери. А тому
західні території України, де спостерігається більше хмарних днів, отримують
протягом року менше сумарної сонячної радіації, ніж східні території на тих
самих широтах. Річна кількість сумарної сонячної радіації в межах України
змінюється від 3500 МДж/м<sup>2</sup> (у північно-західних районах) і 4000
МДж/м<sup>2</sup> (у північно-східних) до 5200 МДж/м<sup>2</sup> на півдні
Криму. Частина сонячної радіації відбивається від поверхні Землі, а частина
поглинається нею. <b><i>Поглинута радіація</i></b> характеризує надходження
тепла на земну поверхню. </span></p>

<p class="MsoNormal" style="text-align: justify;"><span style="font-size: 14pt;">&nbsp;</span></p>

<p class="MsoNormal" style="text-align: justify;"><span style="font-size: 14pt;" lang="RU"><img src="/images/g8b/g8_19_files/image002.gif" v:shapes="_x0000_i1025" height="280" width="445"> </span><span style="font-size: 14pt;"></span></p>

<p class="MsoNormal" style="text-align: justify;"><b><i style=""><span style="font-size: 14pt;">Мал. Формування сумарної сонячної
радіації </span></i></b></p>

<p class="MsoNormal" style=""><b><span style="font-size: 14pt;">&nbsp;</span></b></p>

<p class="MsoNormal" style=""><b><span style="font-size: 14pt;"> <img src="/images/g8b/g8_19_files/image004.gif" v:shapes="_x0000_i1026" height="396" width="589"> </span></b></p>

<p class="MsoNormal" style=""><b><i style=""><span style="font-size: 14pt;">Мал. Сонячна радіація. Сонячне
сяйво</span></i></b><i><span style="font-size: 14pt;"></span></i></p>

<p class="MsoNormal" style=""><b><span style="font-size: 14pt;">&nbsp;</span></b></p>

<p class="MsoNormal" style=""><b><span style="font-size: 14pt;">Робота
з картою</span></b></p>

<p class="MsoNormal" style="margin-left: 36pt; text-indent: -18pt;"><span style="font-size: 14pt;"><span style="">1.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp;
</span></span></span> <span style="font-size: 14pt;">Які райони України отримують найбільшу кількість сумарної сонячної
радіації, а які – найменшу?</span></p>

<p class="MsoNormal" style="margin-left: 36pt; text-indent: -18pt;"><span style="font-size: 14pt;"><span style="">2.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp;
</span></span></span> <span style="font-size: 14pt;">Яка величина сумарної сонячної радіації в центральних районах України?</span></p>

<p class="MsoNormal" style="margin-left: 36pt; text-indent: -18pt;"><span style="font-size: 14pt;"><span style="">3.<span style="font: 7pt &quot;Times New Roman&quot;;">&nbsp;&nbsp;&nbsp;&nbsp;
</span></span></span> <span style="font-size: 14pt;">Яку кількість сумарної сонячної радіації отримує ваша область?</span></p>

<p class="MsoNormal" style=""><span style="font-size: 14pt;">&nbsp;</span></p>

<p class="MsoNormal" style="text-align: justify; text-indent: 18pt;"><b><span style="font-size: 14pt; color: rgb(0, 112, 192);">Циркуляція повітряних мас.</span></b><span style="font-size: 14pt;"> На розподіл і перерозподіл тепла
та вологи впливає циркуляція атмосфери – переміщення повітряних мас різних
типів.</span></p>

<p class="MsoNormal" style="text-align: justify; text-indent: 18pt;"><span style="font-size: 14pt;">Повітряні маси, які визначають кліматичні умови в
Україні, мають як “місцеве” походження, так і надходять здалеку – з регіонів
віддалених на тисячі кілометрів. Загалом упродовж року над територією України
панують <b><i>помірні</i></b>, насамперед, <b><i>морські повітряні маси </i></b>з
Атлантичного океану. Вони надходять із заходу і північного заходу завдяки
постійним <b><i>західним вітрам</i></b>. Узимку прихід повітряних мас з
Атлантики супроводжується потеплінням, влітку – деяким похолоданням. Крім того,
це повітря завжди несе вологу. Його вплив особливо відчутний на заході і
північному заході України. З просуванням на схід і південний схід, воно
поступово перетворюється (трансформується) на континентальне. Завдяки цьому
чиннику клімат України змінюється не тільки з півночі на південь, а й із заходу
на схід. <b><i>Помірні континентальні повітряні маси</i></b>, які надходять в
Україну, формуються над центральними районами Євразії. Вони завжди сухі і
приносять холодну погоду взимку та спекотну влітку. Найбільш відчутний їх вплив
на сході і півдні країни.</span></p>

<p class="MsoNormal" style="text-align: justify; text-indent: 18pt;"><span style="font-size: 14pt;">Час від часу в межі України проникають сухі й
холодні <b><i>арктичні повітряні маси</i></b>, з якими пов’язані різке зниження
температури повітря взимку, пізні весняні й ранні осінні заморозки. Сухі й жаркі
<b><i>тропічні повітряні маси</i></b><span style="">,</span> що надходять з пустельних районів Африки
чи Південно-Західної Азії, приносять спекотну погоду влітку, теплу й погожу
восени.</span></p>

<p class="MsoNormal" style="text-align: justify;"><span style="font-size: 14pt;">Зміна
повітряних мас з різними властивостями (насамперед температурними) спричиняє
проходження через територію України атмосферних фронтів. <b>Атмосферний фронт</b>
– це перехідна зона між теплими і холодними повітряними масами, яка під
невеликим кутом нахилена до земної поверхні в бік холодного повітря. Залежно
від того, яке повітря активніше – тепле чи холодне, – такий і фронт. <b><i>Теплий
атмосферний фронт</i></b> формується під час наступу теплого повітря. При цьому
тепле повітря, як легше, напливає на холодне, поступово витісняючи його. <b><i>Холодний
атмосферний фронт</i></b> переміщується в бік теплого повітря. Холодне повітря
в ньому приходить на зміну теплому, підпливаючи під нього. І в теплому, і в
холодному фронтах утворюються хмари, з яких випадають опади.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Атмосферна циркуляція в Україні визначається також
частою зміною циклонів і антициклонів – величезних атмосферних вихорів діаметром
у кілька тисяч кілометрів і висотою кілька тисяч метрів. Як ви вже знаєте, у
центрі <b>циклону</b> формується область зниженого атмосферного тиску, в якій
циркулюють висхідні потоки повітря. Вона замкнута навколо кільцем підвищеного
тиску, а, отже, вітри в циклонах дмуть від країв до центру, відхиляючись у
Північній півкулі проти годинникової стрілки. Більшість циклонів виникають над
північною Атлантикою, Середземномор’ям чи Баренцовим морем. Вони досить швидко
переміщуються над територією України, формуючи протягом декількох діб нестійку
хмарну і вітряну погоду з великою кількістю опадів. У <b>антициклоні</b> в
центрі утворюється замкнута область підвищеного атмосферного тиску з низхідними
потоками повітря. Вітри дмуть від центру до країв за годинниковою стрілкою. На
територію України антициклони приходять зі сходу, півночі або тропічної частини
Атлантичного океану. Вони малорухливі, над територією України затримуються на
тривалий час, зумовлюючи малохмарну суху погоду, влітку спекотну, взимку
холодну. Всього за рік над територією країни буває майже 45 циклонів і понад 35
антициклонів. Проте за кількістю днів різко переважає антициклональна погода.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">У теплий період року виникає місцева циркуляція: <b><i>бризи</i></b>
на берегах Чорного і Азовського морів, водосховищ, озер, лиманів, великих
річок; <b><i>гірсько-долинні вітри</i></b> у Карпатах і Кримських горах.</span></p>

<p class="MsoNormal" style="text-align: justify;"><i><span style="font-size: 14pt;">&nbsp;</span></i></p>

<p class="MsoNormal" style="text-align: justify;"><img src="/images/g8b/g8_19_files/image006.gif" v:shapes="_x0000_s1027" align="left" height="74" hspace="12" width="58"> <i><span style="font-size: 14pt;">Дивовижна Україна </span></i></p>

<p class="MsoNormal" style="text-align: justify;"><b><span style="font-size: 14pt;">Вісь <span class="SpellE">Воєйкова</span></span></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">На циркуляцію атмосфери взимку впливає смуга
підвищеного атмосферного тиску, яка проходить уздовж лінії Луганськ –
Дніпропетровськ – Балта. Вона є частиною так званої осі <span class="SpellE">Воєйкова</span>,
що тягнеться майже через усю Євразію від Монголії до Іспанії. На північ від
цієї смуги переважають західні відносно теплі і вологі вітри, на південь –
східні і південно-східні холодні й сухі вітри. У теплий період ця вісь послаблюється,
оскільки внаслідок прогрівання суходолу майже вся територія України потрапляє в
зону зниженого тиску, а тому дмуть західні вітри. І лише на півдні продовжують
панувати східні вітри.</span></p>

<p class="MsoNormal" style="text-align: justify; text-indent: 42.55pt;"><span style="font-size: 14pt;">&nbsp;</span></p>

<p class="MsoNormal" style="text-align: justify;"><span style="font-size: 14pt;" lang="RU"> <img src="/images/g8b/g8_19_files/image008.gif" v:shapes="_x0000_i1027" height="223" width="447"> </span><span style="font-size: 14pt;"></span></p>

<p class="MsoNormal" style="text-align: justify;"><b><i style=""><span style="font-size: 14pt;">Мал. Атмосферні фронти: </span></i></b><b style=""><i style=""><span style="font-size: 14pt;">а) теплий; б) холодний</span></i></b></p>

<p class="MsoNormal" style="text-align: justify;"><b><i style=""><span style="font-size: 14pt;" lang="RU">&nbsp;</span></i></b></p>

<p class="MsoNormal" style="text-align: justify;"><span style="font-size: 14pt;" lang="RU">&lt; <img src="/images/g8b/g8_19_files/image010.gif" v:shapes="_x0000_i1028" height="195" width="430"> </span><b><span style="font-size: 14pt;"><span style="">&nbsp;</span></span></b></p>

<p class="MsoNormal" style=""><b><i style=""><span style="font-size: 14pt;">Мал. Атмосферні вихори: </span></i></b><b style=""><i style=""><span style="font-size: 14pt;">а) циклон; б) антициклон<span style=""> (</span>для Північної півкулі)</span></i></b></p>

<p class="MsoNormal" style="text-align: justify; text-indent: 42.55pt;"><span style="font-size: 14pt;">&nbsp;</span></p>

<p class="MsoNormal" style="text-align: justify; text-indent: 35.4pt;"><b style=""><span style="font-size: 14pt; color: rgb(0, 112, 192);">Підстильна
<span style="">поверхня</span></span></b><span style="font-size: 14pt; color: rgb(0, 112, 192);">.</span><span style="font-size: 14pt;"> Підстильна поверхня впливає на
кліматичні умови території, насамперед, через поглинання і перетворення
сонячної радіації. Ґрунти, рослинність, сніг, вода неоднаково поглинають і
відбивають сонячну радіацію. Наприклад, вкрита свіжим снігом поверхня відбиває
понад 90 % всієї сумарної сонячної радіації, що надійшла до неї, а поглинає лише
10 %. Відношення відбитої радіації до сумарної називають <b>альбедо</b>.
Найменший показник альбедо мають водойми і вологий чорнозем (10 %), найбільший
– сніг. Улітку в зонах лісів і лісостепу альбедо становить<span style="">&nbsp; </span>до 19 %, у степах – до 17 %.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">На формування клімату впливає рельєф поверхні і
віддаленість території від океану. Рівнинність території України сприяє
вільному проникненню і поширенню над нею помірних морських і континентальних
мас, а також арктичних. Водночас значна протяжність України в меридіональному
напрямку зумовлює трансформацію морських повітряних мас у континентальні з
просуванням на схід. Бар’єрами на шляху переміщення повітряних мас виступають <i>Українські
Карпати</i> і <i>Кримські гори</i>. Вони перешкоджають проникненню холодного
арктичного чи помірного континентального повітря в <i>Закарпаття</i> і на <i>Південний
берег Криму</i>. Тому температура повітря взимку в степовому Криму може бути на
20 °С нижчою, ніж на Південному березі. У горах температури повітря нижчі, ніж
на прилеглих рівнинах. Вологе повітря затримується на навітряних схилах гір.
Гори посилюють висхідні рухи повітря, над ними формується більша хмарність і
випадає більше опадів, ніж на рівнині. І навіть над невисокими <i>Донецькою</i>
та <i>Приазовською височинами</i> річна сума атмосферних опадів, кількість гроз
і туманів більша порівняно з навколишніми районами.</span></p>

<p class="MsoNormal" style="text-align: justify;"><span style="font-size: 14pt;">&nbsp;</span></p>

<p class="MsoNormal" style="text-align: justify;"><b style=""><span style="font-size: 14pt;">Запам’ятайте</span></b></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Клімат майже на всій території України помірно
континентальний, а на Південному березі Криму – близький до субтропічного
середземноморського типу.</span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Річна кількість сонячної радіації зумовлюють зміну
теплових умов на території України з півночі на південь.</span></p>

<p class="MsoNormal" style="text-align: justify;"><span style="font-size: 14pt;">Протягом
року над територією України панують помірні <span style="">повітряні маси: морські (з Атлантичного
океану) </span>і<span style=""> континентальні; </span>в її межі проникають <span style="">арктичні й тропічні континентальні повітряні
маси.</span> </span></p>

<p class="MsoNormal" style="text-align: justify; text-indent: 35.4pt;"><span style="font-size: 14pt;">Атмосферна циркуляція в Україні визначається
частим проходженням теплих і холодних атмосферних фронтів, циклонів і
антициклонів.</span></p>

<p class="MsoNormal" style="text-align: justify;"><span style="font-size: 14pt;">Завдяки
впливу західного перенесення повітря континентальність клімату на рівнинній
частині України зростає з північного заходу на південний схід.</span></p>

<p class="MsoNormal" style="text-align: justify;"><b><span style="font-size: 14pt;">&nbsp;</span></b></p>

<p class="MsoNormal" style="text-align: justify;"><img src="/images/g8b/g8_19_files/image012.gif" v:shapes="_x0000_s1026" align="left" height="98" hspace="12" width="98"> <b><span style="font-size: 14pt;">Запитання і завдання</span></b></p>

<p class="MsoNormal" style="text-align: justify;"><span style="font-size: 14pt;">1.
В якому напрямку і чому зростає континентальність клімату в Україні?</span></p>

<p class="MsoNormal" style="text-align: justify;"><span style="font-size: 14pt;">2.
Назвіть основні <span class="SpellE">кліматотвірні</span> чинники, під впливом
яких формується клімат України.</span></p>

<p class="MsoNormal" style="text-align: justify;"><span style="font-size: 14pt;">3.
Повітряні маси яких типів проникають на територію України? Як вони впливають на
формування клімату?</span><span style="font-size: 14pt;" lang="RU"></span></p>

<p class="MsoNormal" style="text-align: justify;"><span style="font-size: 14pt;">4.
Яку погоду в Україні формують циклони і антициклони?</span><span style="font-size: 14pt;" lang="RU"></span></p>

<p class="MsoNormal" style="text-align: justify;"><span style="font-size: 14pt;">5.
Як підстильна поверхня впливає клімат?</span></p>

<p class="MsoNormal" style="text-align: justify;"><span style="font-size: 14pt;">7*.
Полудневу висоту Сонця над горизонтом (кут падіння сонячних променів опівдні) в
певній точці земної поверхні обчислюють за формулою: </span></p>

<p class="MsoNormal" style="text-align: center;" align="center"><span style="font-size: 14pt;" lang="EN-US">h</span><span style="font-size: 14pt;"> = 90&#186; – </span><span class="SpellE"><span style="font-size: 14pt;" lang="RU">&#966;</span></span><span style="font-size: 14pt;"> + </span><span class="SpellE"><span style="font-size: 14pt;" lang="RU">&#948;</span></span><span style="font-size: 14pt;">,</span></p>

<p class="MsoNormal" style="text-align: justify;"><span style="font-size: 14pt;">де
</span><span class="SpellE"><span style="font-size: 14pt;" lang="RU">&#966;</span></span><span style="font-size: 14pt;"><span style="">&nbsp;
</span>– географічна широта точки, </span><span class="SpellE"><span style="font-size: 14pt;" lang="RU">&#948;</span></span><span style="font-size: 14pt;"> – схилення Сонця, яке змінюється від 0&#186; (у дні
рівнодень) до +23,5&#186; (у день літнього сонцестояння) і –23,5&#186; (у день
зимового сонцестояння). Обчисліть висоту Сонця над горизонтом у вказані дні
року для крайніх північної та південної точок України і для вашого населеного
пункту. Яка різниця між найбільшим і найменшим кутом падіння сонячних променів
спостерігається протягом року?</span><span style=""></span></p>

<p class="MsoNormal" style="text-align: justify;"><b style=""><span style="font-size: 14pt;">&nbsp;</span></b></p>

<p class="MsoNormal" style="text-align: justify;"><span style="">&nbsp;</span></p>

<p class="MsoNormal" style="text-align: justify;"><span style="font-size: 14pt; color: black;">&nbsp;</span></p>
<p align="center"><span style="font-size: 14pt;">&nbsp;&nbsp;</span></p>
