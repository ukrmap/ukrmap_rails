<p class="rvps2">Євразія &ndash; найбільший материк планети. На її величезних просторах знаходяться понад 80 держав, різних за розмірами, чисельністю населення, рівнем розвитку, культурними традиціями, історичним минулим. Серед них &ndash; найбільша за площею держава світу (Росія) та дві найбільші за кількістю населення країни Китай та Індія. Проте, також тут є держави, що розмірами та кількістю населення не відрізняються від звичайних міст (Андорра, Монако, Ліхтенштейн, Сан-Марино, Ватикан).</p> 
<p class="rvps2">Євразія &ndash; колиска найдавніших цивілізацій. Але впродовж багатьох століть великі обшири північної та центральної частин континенту залишалися малозаселеними і майже невідомими цивілізованим народам Європи, арабського світу, Індії та Китаю. Та й самі євразійські цивілізації в давні часи мало контактували між собою.</p> 
<p class="rvps2">Історію дослідження велетенського континенту важко пов'язати з однією особою. На межі першого і другого тисячоліть північно &ndash; західна частина Євразії активно освоювалася <i>норманами</i>. В подальшому, завдяки хрестовим походам, посиленню дипломатичних і торговельних стосунків між країнами уявлення європейців про континент поглиблювались із просуванням на схід. Пізніше значних зусиль для розширення знань про Євразію доклали Марко Поло, Васко да Ґама, Семен Дежньов, Вітус Беринґ, Микола Пржевальський та інші мандрівники і науковці.</p> 
<p class="rvps2">В Євразії зародилися три світові релігії: християнство, іслам, буддизм, що звідси поширились на інші регіони планети. На материку сформувались дві з великих світових&nbsp;рас: європеоїдна та монголоїдна.</p> 
<p class="rvps2">На континенті проживає понад 60&nbsp;% населення планети, але розміщене воно нерівномірно. Завдяки сприятливим природно-кліматичним умовам та вигідному географічному положенню найбільш щільно заселеними є західна, південна та південно-східна частини Євразії &ndash; тут в окремих регіонах щільність населення сягає 600 і більше чоловік на 1 км2. Разом із тим велетенські простори північної, північно-східної Азії, а також гірські й пустельні території континенту освоєні дуже мало або є незаселеними.</p> 
<p class="rvps2">Дуже відрізняються країни й окремі регіони Євразії за рівнем урбанізації. Так, у Західній Європі цей показник сягає 70 і більше відсотків, а в багатьох регіонах Азії він майже вдвічі нижчий. Серед країн континенту найбільш урбанізованими є Сінґапур (100&nbsp;%), Бельгія, Кувейт. Найменша частка міського населення в Бутані (6&nbsp;%), Непалі (15&nbsp;%). В Євразії знаходиться найбільша кількість мегалополісів, як-то Токіо, Мумбай, Колката, Шанхай, Пекін, Джакарта.</p> 
<p class="rvps2">Основними проблемами Євразії є перенаселення деяких країн, політична нестабільність, сепаратизм.</p> 
