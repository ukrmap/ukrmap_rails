<p class="rvps2"> Першими європейцями, які наприкінці XV-на початку XVI століть проторували дорогу до Південної Америки, були іспанці і португальці. Фактично відкрив материк у 1492&nbsp;р. Христофор Колумб, але свою назву ця частина світу отримала на честь флорентійця Амеріго Веспуччі, який у 1499-1504 рр. брав участь у кількох експедиціях до нових земель. А сам Колумб, що загалом здійснив чотири експедиції до Нового Світу, все життя був упевнений, що відкрив західний шлях до Індії. Саме тому корінних жителів Америки називають <i>індіанцями</i>. Після подорожей Колумба почалося підкорення нових земель іспанськими та португальськими завойовниками (конкістадорами). Зваблені золотом, сріблом, коштовним камінням європейці знищували цілі держави з їхньою самобутньою культурою.</p> 
<p class="rvps2">Корінне населення &ndash; індіанці &ndash; належить до американської гілки монголоїдної раси. Впродовж декількох століть європейські колонізатори завозили на материк для роботи на плантаціях негрів. А починаючи з XIX ст. сюди суттєво збільшився потік переселенців з Європи (переважно з романомовних країн Іспанії, Португалії, Італії) і, меншою мірою, з Азії. Таким чином населення Південної Америки складається з корінного (<i>індіанці</i>), змішаного (<i>мулати, самбо, метиси</i>) і прийшлого.</p> 
<p class="rvps2">Іспанські та португальські колонізатори визначили структуру віросповідання. Практично повсюдно державною релігією є католицизм, тільки частина населення Ґайани та Суринаму є протестантами. Серед племен, що мешкають у важкодоступних районах Амазонської низовини, поширені традиційні релігії та культи. Досить однорідним є мовний склад населення континенту. В більшості країн державною є іспанська мова (яка має чимало запозичень з італійської, французької, німецької, англійської). Друге місце займає португальська мова, що стала державною в Бразилії &ndash; найбільшій країні континенту. До англомовних країн належать Ґайана, а також острівні Ямайка та Барбадос.</p> 
<p class="rvps2">Населення на континенті розміщене нерівномірно. Найбільш заселені східне узбережжя, а також північно-західна його частина. Разом з тим велетенські простори Амазонії, деякі області Анд і пустелі заселені дуже мало. А деякі частини з цих територій взагалі є безлюдними.</p> 
<p class="rvps2">Останнім часом активно освоюються внутрішні райони материка. З розвитком промисловості збільшується переміщення населення до міст. Для країн регіону характерною є <i>несправжня урбанізація</i>, за якої частка міського населення набагато перевищує частку економічно активного міського населення, задіяного у виробничій та невиробничій сферах. Причина цьому &ndash; прибуття до міст бідного сільського населеня, яке міста не в змозі забезпечити роботою та житлом. Нині в Південній Америці налічується понад 200 великих міст, найбільші з них: <i>Буенос-Айрес, Сан-Паулу, Ріо-де-Жанейро, Сантьяґо</i>.</p> 
<p class="rvps2">Найбільшою за площею і населенням у Південній Америці є Бразилія.</p> 
