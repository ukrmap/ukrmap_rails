<h2>Клімат</h2> 
<p class="rvps2">Основними факторами, що визначають специфічні риси клімату континенту, є значна протяжність Північної Америки з півночі на південь, рівнинність його центральних областей, а також близьке до меридіонального простягання гірських хребтів.</p> 
<p class="rvps2">Для континенту характерні значні відмінності температур різних його частин і, як наслідок, &ndash; велика різниця атмосферного тиску, що зумовлює переміщення повітряних мас із Північного Льодовитого океану і Мексиканської затоки вглиб материка.</p> 
<p class="rvps2">На континенті була зафіксована найвища температура Західної півкулі 56,7&deg;С (Долина Смерті). Найнижчі температури сягають 70&deg;С (Ґренландія). Взимку центральні області часто стають місцем зіткнення арктичних і тропічних повітряних мас, що супроводжується значною мінливістю погоди і різкими коливаннями температур.</p> 
<p class="rvps2">Домінуючим на континенті є західне перенесення повітряних мас. Однак його вплив найбільше відчувається на навітряних схилами Кордильєр. Саме тут випадає до 3&nbsp;000&nbsp;мм (на окремих ділянках хребтів &ndash; до 6&nbsp;000&nbsp;мм) опадів.</p> 
<p class="rvps2">Вплив Атлантичного океану на формування клімату Північної Америки обмежується переважно прибережною смугою. Причина цьому &ndash; гірська система Аппалачі на сході материка.</p> 
<p class="rvps2">Морські течії мають значний вплив на формування клімату прибережних територій Північної Америки. Завдяки теплій Аляскинській течії відчутно пом'якшується клімат тихоокеанського узбережжя помірного поясу. Разом із тим для розташованого в цих же широтах східного узбережжя материка характерним є значно суворіший клімат внаслідок впливу холодної Лабрадорської течії.</p> 
<p class="rvps2">Підсумовуючи можна сказати, що для материка характерним є надзвичайна контрастність температурних умов, переважання західного перенесення повітряних мас у помірних широтах і обмежений прибережними територіями вплив океанів.</p> 
<h2>Природні зони</h2> 
<p class="rvps2">Розподіл природних зон у Північній Америці має свої особливості, пов'язані з особливостями рельєфу: в центральній частині материка природні зони мають меридіональне поширення.</p> 
<p class="rvps2">Для Ґренландії та островів Канадського архіпелагу, що лежать у зоні <b><i>арктичних пустель</i></b>, характерними є суворі кліматичні умови, дуже небагатий рослинний і тваринний світ. Рослинність представлена в основному <i>мохами</i> і <i>лишайниками</i>, що трапляються на вільних від криги ділянках суходолу. Життя переважної більшості тварин (<i>морж, тюлень</i>) пов'язане з океаном.</p> 
<p class="rvps2">У розташованій на крайній півночі материка зоні <b><i>тундри</i></b> крім <i>мохів</i> та <i>лишайників</i> зростають <i>трави</i> і <i>чагарники</i>, а також <i>карликові берези</i> та <i>вільхи</i>. Такої небагатої рослинності, що вкриває тундрово-болотні ґрунти, все ж вистачає для невибагливих <i>оленя карібу</i> та <i>вівцебика</i>. Трапляються тут також <i>білі ведмеді, песці</i>. Далі на південь, у <b><i>лісотундрі</i></b> рослинний світ поповнюється <i>чагарниками</i> з <i>верби</i> та <i>вільхи</i>, <i>ялинами</i> і <i>модринами</i>, що ростуть по долинах річок.</p> 
<p class="rvps2">Зона <b><i>тайги</i></b> характеризується довгою і суворою зимою та коротким і досить теплим літом. Тут на перезволожених підзолистих і мерзлотно-тайгових ґрунтах достатньо комфортно себе почувають деякі види <i>сосни</i> й <i>модрини</i>, <i>ялини</i>, <i>ялиці</i>. Різноманітніший і тутешній тваринний світ (<i>вовк, ведмідь, лисиця, олень, лось, рись</i> тощо).</p> 
<p class="rvps2">Зони <b><i>мішаних і широколистяних лісів</i></b> поширені у східній частині материка. Поряд із хвойними деревами тут досить широко представлені листяні породи: <i>дуб, бук, липа, осика, береза</i>, а також <i>клен</i>, що завдяки незвичайному забарвленню листя надає виняткової краси тутешнім лісам.</p> 
<p class="rvps2">У&nbsp;лісах мешкають <i>олені, дикобрази, бурі ведмеді</i> та чимало інших представників фауни.</p> 
<p class="rvps2">Значні території центральної частини континенту займають зони <b><i>лісостепів і степів</i></b>. Значна кількість тепла, достатнє зволоження і родючі ґрунти сприяли інтенсивному господарському освоєнню <i>прерій</i> (саме так називались колись тут лісостепи). Найяскравішими представниками тваринного світу є <i>бізони</i>, які раніше тисячами паслись на цих родючих землях.</p> 
<p class="rvps2">Тепер цих красивих тварин можна зустріти тільки в заповідниках. Тваринний світ тут також представлений <i>гризунами (ховрах, бабак), плазунами (гадюка, гримуча змія) та пернатими (білоголовий орлан)</i>.</p> 
<p class="rvps2">Зони <b><i>напівпустель та пустель</i></b> сформувались у внутрішніх плоскогір'ях Кордильєр. На бідних сіроземних ґрунтах тут ростуть переважно <i>кактуси</i> та деякі інші невибагливі до вологи рослини. Тваринний світ представлений <i>плазунами</i> (<i>гримуча змія</i>) та різними <i>гризунами</i>.</p> 
<p class="rvps2">Далі вузькою смугою на тихоокеанському узбережжі простягається зона <b><i>твердолистих лісів і чагарників (середземноморська) </i></b>на коричневих ґрунтах якої можна зустріти різні види <i>сосен, секвой та реліктові види вічнозелених дубів</i>.</p> 
<p class="rvps2">Значний масив південно-східної частини материка займає зона <b><i>перемінно-вологих (у тому числі мусонних) лісів</i></b>. Характерними ознаками цієї зони є жовто- і червоноземні ґрунти з різноманітною рослинністю (<i>сосна, вічнозелений дуб, магнолія, пальма</i>). Тваринний світ представлений <i>алігаторами, черепахами, гримучими зміями</i>, великою кількість <i>птахів</i>.</p> 
<p class="rvps2"><b><i>Висотна поясність</i></b> найбільш чітко простежується в Кордильєрах. Набір поясів Кордильєр змінюється як із півночі на південь, так і зі заходу на схід, що обумовлено протяжністю гірської системи через весь материк та значними відмінностями режиму зволоження західних і східних схилів гір.</p> 
