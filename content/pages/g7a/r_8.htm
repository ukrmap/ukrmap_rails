<p class="rvps2"><b><i>Ґрунт</i></b> &ndash; це верхній пухкий шар гірських порід, перероблений спільними діями компонентів неживої та живої природи (сонячне тепло, повітря, вода, рослини, тварини, бактерії). Гірські породи (пісок, глина, лес) відіграють визначальну роль у формуванні ґрунту тому їх називають <i>материнськими породами</i>.</p> 
<p class="rvps2">Головною складовою ґрунту є <b><i>гумус</i></b> (перегній), що визначає родючість ґрунту &ndash; чим потужніший вміст гумусу, тим родючіший ґрунт.</p> 
<p class="rvps2">Різноманітність чинників ґрунтоутворення визначає надзвичайне різноманіття ґрунтів, яких налічують сотні видів. В основу їх класифікації&nbsp;покладено відмінність ґрунтів за будовою, складом, кольором, потужністю гумусового шару.</p> 
<p class="rvps2">До найважливіших факторів ґрунтоутворення відносять розподіл тепла і вологи, тому кожній природній зоні відповідають певні типи ґрунтів. Так, найпоширеніші <i>червоно-жовті </i>ґрунти вологих екваторіальних лісів утворені під впливом значної кількості тепла і вологи. Далі від екватора вони змінюються на сформовані за умови перемінного зволоження <i>червоні</i> ґрунти. В пустелях <i>сірі</i> та <i>бурі</i> пустельні ґрунти формуються під впливом надлишку тепла та недостатнього зволоження. Вони фактично не мають гумусу і тому землеробство тут можливе за умови штучного зволоження (оазиси) чи вздовж долин річок, де формуються особливі <i>інтразональні</i> ґрунти &ndash; <i>алювіальні річкових долин</i>. Далі під впливом різного співвідношення тепла та вологи, змінюючи один одного, ідуть <i>сірі лісові, підзолисті</i> ґрунти тощо. Найродючішими ґрунтами на Землі є <i>чорноземи</i>, що становлять одне з найбільших багатств нашої держави.</p> 
<p class="rvps2">Ґрунтовий покрив може суттєво змінюватись під впливом людської діяльності. Відомо багато прикладів, коли завдяки безвідповідальній діяльності людини на місці колишніх родючих земель виникали кар'єри, терикони, смітники тощо. Запобігти цьому покликана <i>рекультивація</i> земель (відновлення порушених земель) та комплексний підхід, що має максимально враховувати всі наслідки для навколишнього середовища, які може спричинити господарська діяльність людини.</p> 
