<p class="rvps2">У сучасному світі налічують декілька тисяч народів<b> </b>(етносів), що представляють собою стійку спільноту людей, яка склалася історично на певній території, має свою мову, культуру, менталітет. Спільність мови завжди була і залишається важливим чинником ідентифікації окремої групи в етнос.</p> 
<p class="rvps2">Серед народів, що проживають на планеті, є такі, що налічують сотні мільйонів чоловік (<i>китайці, хіндустанці</i>), а також такі, що мають всього декілька сот або тисяч представників (<i>алеути, караїми, юкагири</i>). А були й такі, що залишили по собі тільки спогади, хоча колись представляли величні цивілізації (<i>шумери, скіфи</i>).</p> 
<p class="rvps2">Кожному народові притаманна своя мова, але є випадки, коли однією мовою розмовляють кілька народів, і навпаки – окремі групи одного народу послуговуються різними мовами. Мовна спорідненість покладена в основу класифікації народів, згідно з якою виділяють близько двадцяти мовних сімей, що в свою чергу поділяються на мовні групи.</p> 
<p class="rvps2">Найчисельнішою є <b><i>індоєвропейська</i></b> сім'я, мовами якої говорить близько половини населення Землі. Найбільшими мовними групами цієї сім'ї є <i>індоіранська, романська, германська, слов'янська</i>.</p> 
<p class="rvps2">Другою великою мовною сім'єю є <b><i>сино-тибетська</i></b> (її мовами говорить, приблизно, 22% населення Землі). Далі йдуть <b><i>алтайська</i></b><i>, </i><b><i>ніґеро</i></b><i>-</i><b><i>кордофанська</i></b><i>, </i><b><i>семіто</i></b><i>-</i><b><i>хамітська</i></b> мовні сім'ї.</p> 
<p class="rvps2">До найпоширеніших мов світу належать китайська, англійська, хінді, іспанська, російська. Українська мова належить до індоєвропейської мовної сім'ї, слов'янської мовної групи.</p> 
