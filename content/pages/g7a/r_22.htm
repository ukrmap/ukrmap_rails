<p class="rvps2">Африку вважають батьківщиною людства. Саме тут знайдені сліди найдавнішої людини, яка, на думку вчених, з&lsquo;явилася, приблизно, 2&nbsp;млн років тому.</p> 
<p class="rvps2">Незважаючи на близькість Африки до Європи, європейці ще наприкінці XVI&nbsp;ст. не мали достатніх уявлень про материк. Важкодоступність берегів, відсутність зручних бухт, небезпечні порожисті річки, величезні пустелі й непрохідні заболочені ліси перешкоджали проникненню вглиб континенту. Перші більш-менш систематизовані відомості про обриси африканських берегів європейці отримали у 1498&nbsp;р. завдяки плаванню португальця Васко да Ґами, який у пошуках морського шляху до Індії першим обігнув Південну Африку.</p> 
<p class="rvps2">В Африці живуть народи трьох головних рас. Представники південної гілки європеоїдної раси <i>(араби, бербери, туареги)</i> населяють північ материка.</p> 
<p class="rvps2">Південніше Сахари переважають народи екваторіальної раси <i>(негроїди). </i></p> 
<p class="rvps2">Острів Мадаґаскар заселений <i>малагасійцями</i> - представниками монголоїдної раси.</p> 
<p class="rvps2">Населення країн Африки сповідує переважно іслам (Північна Африка) і християнство. Але в багатьох частинах континенту поширені різноманітні місцеві релігії.</p> 
<p class="rvps2">За темпами приросту населення Африка є світовим лідером, водночас на континенті найвищій рівень смертності. Середня тривалість життя в більшості африканських країн найменша на планеті. Причина цього &ndash; дуже низький рівень життя.</p> 
<p class="rvps2">Населення континенту розміщене нерівномірно. Найбільш залюднені узбережжя океанів і Середземного моря та долини річок. Саме тут розташовані великі міста <i>(Каїр, Кіншаса, Александрія, Касабланка, Рабат, Луанда, Мапуту)</i>, розвинуті промисловість і торгівля. Найбільшу кількість населення має Ніґерія. Судан - країна, найбільша за площею. Для Африки характерний низький рівень урбанізації: до 80&nbsp;% населення континенту &ndash; селяни.</p> 
<p class="rvps2">Із понад 50 країн Африки переважна більшість тривалий час були колоніями. І тільки відносно недавно (після Другої світової війни), вони стали на шлях самостійного розвитку.</p> 
<p class="rvps2">Колоніальне минуле, загальний низький рівень розвитку господарства, відсутність усталених ефективно діючих держаних інститутів стають причиною частих міждержавних, міжетнічних, міжконфесійних конфліктів, жертвами яких стають тисячі африканців.</p> 
<p class="rvps2">Справжнім лихом для багатьох країн континенту став СНІД. У деяких із них кількість ВІЛ-інфікованих сягає 30&nbsp;% населення. Нерідко країни Африки охоплюють неврожаї, які спричинюють голод і страждання мільйонів людей. Це потребує втручання світової спільноти і допомоги інших країн.</p> 
