<p class="rvps2">Земна поверхня надзвичайно різноманітна. Протягом тривалої геологічної історії з'являлись гори та рівнини, глибокі яри та схили, а в тих місцях, де зараз море, багато мільйонів років тому підносилися гори. Так, під дією внутрішніх і зовнішніх процесів сформувався сучасний рельєф.</p> 
<p class="rvps2"></p> 
<p class="rvps2">Найбільшими формами земної поверхні є <b><i>материки</i></b> й <b><i>океанічні западини</i></b>, тому їх називають <i>планетарними</i>. Основними формами рельєфу на материках і океанічних западинах є гори та рівнини. Гори розрізняються за віком, висотою, зовнішнім виглядом і умовами їх утворення. Як правило, гори складаються з кількох хребтів. За віком вони бувають давні та молоді. Найвищою гірською системою світу є Гімалаї, там же знаходиться і найвища вершина &ndash; г.&nbsp;Джомолунґма (8&nbsp;848&nbsp;м).</p> 
<p class="rvps2">Рівнини також розрізняють за віком і походженням: одні з'явились на місці морського дна в результаті підняття земної кори, інші є результатом руйнування гір. Деякі ж рівнини постали внаслідок тривалої роботи текучих вод, що, розмиваючи і переносячи гірські породи, формують велетенські рівнинні простори (Індо-Ґанґська, Месопотамська низовини тощо).</p> 
<p class="rvps2">Океанічне дно також має свій рельєф. Рівнини і гори суходолу на підводній окраїні материка переходять у <b><i>материкові обмілини (шельф)</i></b> та <b><i>материковий схил</i></b>. Далі вглиб йдуть <b><i>улоговини, підводні хребти, глибоководні жолоби</i></b> (найглибший у світі &ndash; Маріанський, 11&nbsp;022&nbsp;м). Грандіозними спорудами є <b><i>серединно-океанічні хребти</i></b>, що являють собою єдину гірську систему, яка простягається через усі океани на 75&nbsp;000&nbsp;км.</p> 
<p class="rvps2">Формування рельєфу має певну закономірність і тісно пов'язане з будовою земної кори. Рівнини сформовані переважно з осадових порід (глини, піску, гравію), що знаходяться над міцними породами (граніт, гнейс). Такі відносно стійкі і вирівняні конструкції, що лежать під рівнинами, називаються <b><i>платформами</i></b>. Ділянки платформ, де шар міцних порід (фундамент) виходить з-під осадових пухких порід (чохол), називаються <b><i>щитами</i></b>. Вкриті чохлом ділянки називають <b><i>плитами</i></b>.</p> 
<p class="rvps2">Платформи лежать під рівнинами й є відносно монолітними. Рухомі ж ділянки земної кори, <b><i>області складчастості</i></b>, виникають внаслідок зіткнення літосферних плит і спричинюють утворення гір. На дні океану у місцях розходження літосферних плит утворюються <b><i>рифти</i></b> - розломи глибиною до кількох кілометрів. По них піднімається гаряча речовина мантії, що застигає, утворюючи серединно-океанічні хребти.</p> 
<p class="rvps2">Значний вплив на формування рельєфу Землі мають зовнішні сили. Вода, вітер, льодовики є творцями річкових долин, печер, кам'яних стовпів, барханів. Різноманітні живі організми залишають по собі нори, гнізда, коралові споруди тощо. Значною мірою змінює земну поверхню і людина: дамби, терикони, шахти, канали &ndash; форми рельєфу, які створені внаслідок господарської діяльності людини.</p> 
