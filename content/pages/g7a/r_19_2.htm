<p class="rvps2">Антарктида лежить у зоні <b><i>антарктичних пустель</i></b>. Через суворий клімат більша частина материка позбавлена рослинного покриву і тваринного світу. Це найхолодніший материк планети з дуже низькими температурами та невеликою кількістю опадів. Тут зареєстрована найнижча температура на планеті (&ndash; 89,2&deg;С, станція Восток). Через льодовий покрив, що відбиває більшу частину сонячного світла, та довгу полярну ніч, коли сонячне тепло взагалі не надходить на поверхню, в Антарктиді сформувався найсуворіший клімат на Землі. У внутрішній частині Антарктиди сформувалась область постійного високого тиску з морозною без опадів погодою. Звідси холодне повітря стікає до країв материка, формуючи <i>стокові вітри</i>.</p> 
<p class="rvps2">Клімат узбережних частин материка більш м'який завдяки впливу порівняно теплих морських повітряних мас. На окраїнах Антарктиди є місця, вільні від льодового покриву, в яких можна зустріти небагату рослинність: <i>лишайники, мохи</i> і навіть деякі види квіткових рослини.</p> 
<p class="rvps2">Видовий склад тварин також небагатий. <i>Пінгвіни, баклани</i> та деякі інші птахи живуть тут колоніями. У прибережних водах водяться <i>сині кити, тюлені, морські леопарди</i>.</p> 
<p class="rvps2">Через суворий клімат в Антарктиді немає постійних жителів. Раніше тут будували зимівки мисливці-промисловики, але зараз на континенті живуть переважно дослідники, науковці і співробітники наукових станцій.</p> 
<p class="rvps2">З огляду на виняткову унікальність континенту <i>Міжнародним договором про Антарктиду 1959 року </i>заборонені будь-які територіальні зазіхання та гарантовано свободу наукових досліджень. Антарктида є фактично великим науковим полігоном Землі. Серед двох десятків полярних станцій континенту є й українська <i>Академік Вернадський</i>. З 1996 року тут майорить державний прапор України.</p> 
<p class="rvps2">Останнім часом серед заможних мандрівників набуває популярності антарктичний туризм. Неповторна антарктична краса приваблює сюди тисячі туристів щороку.</p> 
