<p class="rvps2">Можна з упевненістю стверджувати, що людина подорожувала впродовж всього часу свого існування. Археологічні розкопки свідчать про те, що вже 10 тисяч років тому люди плавали Середземним морем. А перші письмові свідчення про далекі подорожі дійшли до нас із третього тисячоліття до нашої ери: єгипетські мореплавці освоїли морський шлях до східного узбережжя Африки та південного узбережжя Аравійського півострова.</p> 
<p class="rvps2">Безумовно, мотиви цих подорожей були різні: відкриття і підкорення нових земель, опанування новими торговими шляхами, пошуки казкових багатств, задоволення власної допитливості тощо. Але безперечно й те, що саме подорожі і відкриття були визначальними факторами світового прогресу. З кожною експедицією розширювалися горизонти знань із географії, астрономії, медицини. Знайомство з новими землями давало можливість людям обмінюватися товарами, технологіями, культурними здобутками, збагачуючи один одного. Щоправда, траплялось й так, що в результаті нових відкриттів прибульцями знищувались або поглинались цілі народи зі своєю самобутньою культурою.</p> 
<p class="rvps2">Більшість експедицій проходили океанами і морями. Враховуючи недосконалість засобів пересування в минулому (каное, піроги, вітрильники), можна тільки дивуватись мужності та витривалості, наприклад, <i>норманів</i>, які ще на межі першого і другого тисячоліть нашої ери долали холодними водами північної Атлантики велетенські відстані.</p> 
<p class="rvps2">Навряд чи можна згадати всіх знатних і простих мандрівників, які ціною свого здоров'я чи навіть життя відкрили для нас океани і моря, материки, острови, протоки. Та є постаті, досягнення яких можна вважати поворотними в історії людства: <i>Марко Поло, Христофор Колумб, Васко да Ґама, Фернан Маґеллан, Джеймс Кук, Руаль Амундсен</i>. Саме після експедицій цих людей кардинально змінювалось уявлення про Землю або окремі її регіони, і людство виходило на принципово новий рівень розвитку.</p> 
<p class="rvps2">Безумовно, однією із найпомітніших постатей світової історії був Христофор Колумб.</p> 
<p class="rvps2">Ця людина завдяки наполегливості та мужності змогла здолати не лише труднощі, які випали їй під час подорожей, але й витерпіти звинувачення в марнотратстві грошей на безцільні мандри. Результатом його чотирьох експедицій стало відкриття Нового Світу (Америки), хоча сам Колумб до своєї смерті вірив у те, що відкрив найкоротший шлях до Індії. Парадоксально, що сам герой провів останні роки свого життя в поневіряннях і помер у злиднях. Лише після смерті мореплавця людство гідно оцінило його подвиг. Хоча результати його відкриттів були не тільки позитивними: колонізатори розглядали нові землі перш за все як об'єкт збагачення, було вивезено багато золота, інших коштовностей, знищено тубільну культуру, тисячі людей були продані в рабство. Все ж відкриття Колумбом Америки можна поставити в один ряд із найвидатнішими досягненнями людства, такими як політ у космос, винайдення ліків від смертельних хвороб, підкорення морських глибин тощо.</p> 
