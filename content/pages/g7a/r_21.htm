<h2>Клімат</h2> 
<p class="rvps2">Внаслідок того, що екватор перетинає Африку майже посередині, в її північній та південній частинах кліматичні пояси, за винятком <b><i>екваторіального</i></b>, повторюються. Є два <b><i>субекваторіальних</i></b>, два <b><i>тропічних</i></b> і два <b><i>субтропічних</i></b> пояси.</p> 
<p class="rvps2">Для <b><i>екваторіального</i></b> поясу впродовж року характерні теплі й вологі повітряні маси, екваторіальний тип клімату з високою температурою (+26&deg;С - +28&deg;С) і сумарною кількістю опадів понад 2&nbsp;000&nbsp;мм, які розподіляються рівномірно протягом року.</p> 
<p class="rvps2"><b><i>Субекваторіальні</i></b> кліматичні пояси розташовані навколо екваторіального поясу і також характеризуються високою температурою (+25&deg;С - +28&deg;С), але тут чітко простежується чергування літнього вологого і зимового сухого періодів. Це обумовлено тим, що влітку тут переважають екваторіальні вологі повітряні маси, а взимку &ndash; сухі тропічні.</p> 
<p class="rvps2"><b><i>Тропічні</i></b> пояси займають найбільшу площу на материку. Протягом року тут переважають континентальні повітряні маси &ndash; сухі з високими, особливо влітку, температурами. Під їхнім впливом у Сахарі, а також у Південній Африці формується область <i>тропічного пустельного</i> типу клімату.</p> 
<p class="rvps2">Крайні північ і південь лежать у <b><i>субтропічних</i></b> поясах із середньою річною температурою близькою +20&deg;С, яка помітно коливається за сезонами. Залежно від розподілу опадів тут виділяють дві кліматичні області. На півночі та південному заході Африки переважає область <i>середземноморського</i> клімату, опади тут випадають переважно взимку, літо &ndash; сухе. На південному сході материка через вплив пасатів сформувалась область <i>субтропічного </i>клімату з рівномірним зволоженням.</p> 
<p class="rvps2"><b>&nbsp;</b></p> 
<h2>Природні зони</h2> 
<p class="rvps2">Простягання природних зон в Африці обумовлене рівнинним характером рельєфу, розмірами та положенням материка. Через те, що південна частина Африки значно вужча і більш гориста за північну, тут простягання природних зон близьке до меридіонального. У північній же частині природні зони простягаються, переважно, вздовж паралелей.</p> 
<p class="rvps2">Зона<b><i> вологих екваторіальних лісів</i></b> формується на червоно-жовтих фералітних ґрунтах за умов достатнього зволоження. Рослини верхнього ярусу сягають висоти 80 метрів. Другий та третій яруси представлені <i>фікусами</i>, різних видів <i>пальмами</i> та рослинами що мають цінну міцну деревину. Найнижчий ярус представлений невибагливими до світла деревоподібними <i>папоротями</i>, різноманітними <i>чагарниками</i>. Дуже багатий також і тваринний світ. <i>Мартишки, павіани, шимпанзе, горили, птахи, кажани</i> досить комфортно почувають себе, проводячи більшу частину життя на деревах. Наземний ярус опанували <i>слони, носороги, леопарди, пітони</i>. Поширені тут <i>москіти, комарі, мурахи</i>.</p> 
<p class="rvps2">У зоні <b><i>перемінно-вологих лісів</i></b> домінують дерева, що скидають листя в сухий сезон.</p> 
<p class="rvps2">Зона <b><i>саван і рідколісся</i></b> &ndash; це безкраї трав'янисті простори (трави &ndash; до 5&nbsp;м) з поодинокими деревами (<i>баобаби й акації</i>) та чагарниками. Через те, що трав'янистий покрив не встигає розкластися за сухий сезон, в ґрунті накопичується перегній, що забарвлює його в характерний червоно-бурий колір.</p> 
<p class="rvps2">Для саван притаманні яскраво виражені сезони: дощовий і посушливий, це зумовлює значні міграції тварин на великі відстані в пошуках води та їжі. Тваринний світ саван дуже різноманітний: тут можна зустріти тисячі <i>антилоп, буйволів, зебр</i>, що блукають у пошуках соковитої трави; біля водоймищ &ndash; <i>жирафи, носороги, слони, бегемоти</i>. Багато хижаків (<i>леви, гепарди, гієни</i>). Також у саванах дуже багато птахів, які часто біля водоймищ утворюють величезні пташині колонії.</p> 
<p class="rvps2">Зона <b><i>пустель та напівпустель</i></b> сформувалася здебільшого в тропічних поясах. Найбльшу площу вони займають у Північній Африці через те, що північна частина материка значно ширша за південну і тут найменше відчувається вплив океанів. Переважання тут сухих і спекотних континентальних повітряних мас разом з великим перепадом температур впродовж доби призводить до швидкого руйнування гірських порід і утворення каміння та піску. Внаслідок цього формуються різні типи пустель: кам'янисті (як більша частина Сахари та Намібу), а також піщані і глинисті.</p> 
<p class="rvps2">Пустельні тропічні ґрунти слабо розвинуті і часто засолені, за винятком долин річок і місць, де близько до поверхні підходять підземні води &ndash; тут розвивається багата рослинність, із давніх давен селяться люди. Ці місця називаються <i>оазисами</i> (найбільший &ndash; долина Нілу).</p> 
<p class="rvps2">Тваринний світ пустель досить бідний. А ті з тварин, що тут мешкають, пристосовані до життя в екстремальних умовах. Так, <i>гієна, шакал, гепард</i> задовольняються тією вологою, що потрапляє до них із їжею. <i>Антилопи та газелі</i> вимушені долати сотні кілометрів у пошуках поживи.</p> 
<p class="rvps2"><i>Черепахи, ящірки, змії</i> рятуються від спеки в норах, а на полювання виходять здебільшого, коли спадає спека. Досить часто зустрічаються тут <i>страуси, дрохфи, жайворонки</i>.</p> 
<p class="rvps2">Зони <b><i>вічнозелених твердолистих лісів і чагарників</i></b> формуються в умовах середземноморського клімату на коричневих ґрунтах. Рослини добре пристосовані до сухого літа. Флора тут представлена <i>африканськими видами дуба і бука, дикою маслиною, суничним деревом, карликовою пальмою</i>.</p> 
<p class="rvps2">У горах Африки чітко простежується <b><i>висотна поясність</i></b>: ліси змінюються саванами, далі вгору &ndash; луки, а на вершинах найбільших гір (навіть на екваторі) лежать багаторічні сніги.</p> 
