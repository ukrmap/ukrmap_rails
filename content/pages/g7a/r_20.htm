<p class="rvps2">Африка &ndash; другий за розміром материк після Євразії. Його площа разом із островами становить 30&nbsp;320&nbsp;тис.&nbsp;км2. Материк перетинають і нульовий меридіан, і екватор, а тому його частини розташовані у Східній та Західній півкулях відносно нульового меридіану й у Північній та Південній півкулях відносно екватора.</p> 
<p class="rvps2">Африку омивають два океани: Індійський та Атлантичний. На півночі води Середземного моря відокремлюють Африку від Євразії. Найменша відстань між материками &ndash; у Ґібралтарській протоці, яка з'єднує Середземне море з Атлантичним океаном. На північному сході Африку відокремлює від Євразії Червоне море.</p> 
<p class="rvps2">В Африці багато річок. Тут протікають найдовша у світі річка Ніл (6&nbsp;671&nbsp;км), яка утворюється від злиття Білого та Голубого Нілу, та найбільш повноводна річка Східної півкулі Конґо. Численні озера материка мають різне походження: друге за глибиною озеро планети Танґаньїка утворилося в розломі земної кори, найбільше озеро континенту Вікторія виникло в прогині давнього фундаменту платформи, а озеро Чад є залишком давнього моря.</p> 
<p class="rvps2">Поверхня материка значно підвищена над рівнем моря (середня висота 660&nbsp;м), понад 70&nbsp;% її лежить на висотах 300-2&nbsp;000&nbsp;м. Високі рівнини материка простягаються на сотні кілометрів у вигляді плоскогір&lsquo;їв. Найвищими є східна та південна частини материка. Найвища точка &ndash; вулкан Кібо в масиві Кіліманджаро (5&nbsp;895&nbsp;м), найнижча &ndash; рівень оз.&nbsp;Ассаль (&ndash;155&nbsp;м).</p> 
<p class="rvps2">Рельєф материка пов'язаний переважно зі структурами давньої докембрійської платформи, деякі ділянки якої були омолоджені у період байкальської та альпійської складчастостей. Складні горотворчі процеси, що відбувались під впливом внутрішніх сил Землі, супроводжувались виливом магми та виверженнями вулканів. На материку є діючі та згаслі вулкани.</p> 
<p class="rvps2">На півночі Африки знаходиться найбільша пустеля планети Сахара. У пустелях річки пересихають, утворюючи сухі русла <i>ваді</i> та солоні озера <i>шотти</i>.</p> 
<p class="rvps2">Африка дуже теплий материк. Тут фактично не буває зими такої, до якої звикли ми. Узбережжя континенту омиваються переважно теплими течіями, які створюють сприятливі умови для життя коралів. Тому в Червоному морі, біля узбережжя Мозамбіку, о. Мадаґаскар, та Коморських островів є коралові рифи й острови.</p> 
