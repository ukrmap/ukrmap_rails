<p class="rvps2">За рівнем розвитку країни Азії дуже різні. У цьому регіоні знаходиться Японія &ndash; друга (після США) за економічним потенціалом країна світу. В державі добре розвинуті всі галузі господарства, але провідними є високотехнологічні машинобудування та металообробка, виробництво електроніки, автомобіле- та суднобудування, хімічна промисловість. За часткою витрат на науку Японія займає провідне місце серед розвинутих країн. А за кількістю наукових працівників переважає ФРН, Велику Британію, Францію разом узяті.</p> 
<p class="rvps2">До найбідніших країн планети відносяться Непал, Бутан, Афганістан, Камбоджа.</p> 
<p class="rvps2">Особливе місце в Азії посідають Індія та Китай. Ці велетні мають в останні десятиріччя одні з найвищих рівнів економічного розвитку, а за обсягами валового внутрішнього продукту входять до групи світових лідерів. І хоча за обсягами ВВП в розрахунку на душу населення вони ще значно відстають від розвинутих держав, досягнення цих країн в останні роки є вражаючими. Значного розвитку тут також набувають високотехнологічні галузі, а Китай, крім того, має власну пілотовану космічну програму, є світовим лідером із видобування вугілля та залізної руди, виплавки сталі, виробництва телевізорів тощо.</p> 
<p class="rvps2">Значних успіхів останнім часом досягли так звані <i>азійські тигри</i> (Південна Корея, Сінґапур, Тайвань, Сянґан (колишній Гонконґ), а також Малайзія.</p> 
<p class="rvps2">Ці колись відсталі країни завдяки вдалій модернізацій власних економік сьогодні поставляють на світовий ринок сучасні автомобілі, побутову електроніку, одяг та іншу високоякісну продукцію.</p> 
<p class="rvps2">Окремою групою виділяються країни Перської затоки. На цей регіон разом із Росією припадає левова частка розвіданих запасів нафти та газу. Саме залучення інвестицій у нафто-газову промисловість дало змогу деяким із країн Перської затоки (Кувейт, Бахрейн, Катар) за рівнем життя наблизитись до найрозвинутіших держав.</p> 
<p class="rvps2">Велику роль у господарстві більшості країн Азії відіграє сільське господарство. Через велетенські розміри Азії та різноманітність природно-кліматичних умов тут сформувалася строката структура сільськогосподарського виробництва: від оленярства і лісового промислу на півночі до вирощування екзотичних тропічних культур на півдні.</p> 
<p class="rvps2">Утім, через велику густоту населення, значні гірські масиви та пустелі в Азії дуже гостро стоїть проблема нестачі придатних для сільськогосподарського використання угідь. До того ж у сільському господарстві країн регіону дуже слабо використовуються досягнення аграрної науки та сучасна техніка. Виробництво тут ведеться здебільшого архаїчними методами і тому ефективність його невисока. &nbsp;Відтак, низка країн регіону періодично стикається з проблемою забезпечення власного населення продовольством.</p> 
