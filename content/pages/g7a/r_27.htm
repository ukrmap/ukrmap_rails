<h2>Клімат</h2> 
<p class="rvps2">Географічне положення материка обумовлює надходження великої кількість сонячної радіації впродовж року. Південна Америка &ndash; найвологіший материк земної кулі. Пасатна циркуляція та вплив теплих Бразильської та Ґвіанської течій &ndash; основні передумови того, що середня річна кількість опадів на континенті приблизно вдвічі більша, ніж на будь-якому іншому материку. Разом із тим, холодна Перуанська течія та область підвищеного атмосферного тиску роблять частину західного узбережжя (пустеля Атакама) найпосушливішою територією не тільки Південної Америки, а й усієї земної кулі. Суттєвий вплив на формування клімату материка має рельєф. Анди &ndash; найдовша гірська система на Землі &ndash; є перешкодою для проникнення сухих прохолодних тихоокеанських повітряних мас. Тут сформувався високогірний тип клімату. Рівнини на сході, навпаки, дають змогу майже безперешкодно проникати з Атлантики теплим і вологим повітряним масам вглиб материка.</p> 
<p class="rvps2">На постійно спекотний і вологий <b><i>екваторіальний</i></b> пояс припадає західна частина Амазонської низовини та північно-західне узбережжя Тихого океану. Клімат екваторіального поясу Північної Америки формується під впливом атлантичних вологих повітряних мас та високих впродовж року температур.</p> 
<p class="rvps2">Для <b><i>субекваторіальних</i></b> поясів характерними є жарке вологе літо, суха, жарка зима і незначна різниця літніх та зимових температур (Орінокська низовина та Ґвіанське плоскогір'я, східна і південна частина Амазонської низовини, частина Бразильського плоскогір'я).</p> 
<p class="rvps2">Південно-східна частина Бразильського плоскогір'я, північна частина Ла<i>-</i>Платської низовини знаходяться у <b><i>тропічному</i></b> поясі та характеризуються більш контрастними за сезонами температурами і більшими перепадами кількості опадів у прибережних і внутрішніх областях. Дощі випадають здебільшого влітку, але їх значно менше, ніж у субекваторіальних поясах.</p> 
<p class="rvps2"><b><i>Субтропічний</i></b> пояс характеризується істотними відмінностями різних його частин. Від <i>теплого з рівномірним зволоженням</i> на сході і <i>сухого континентального</i> у внутрішніх районах, до <i>середземноморського</i> клімату на тихоокеанському узбережжі із сухим літом і вологою зимою.</p> 
<p class="rvps2"><b><i>Помірний</i></b> кліматичний пояс материка формується під впливом західного перенесення повітряних мас і характеризується чітко вираженими порами року. Значне зволоження (до 3&nbsp;000&nbsp;мм на рік) західної частини поясу сформувало тут <i>помірний морський</i> тип клімату з незначним впродовж року коливанням температур та великою кількістю опадів. Східна частина поясу характеризується різкими коливаннями температури і незначною кількістю опадів (<i>помірний континентальний</i> тип клімату).</p> 
<p class="rvps2"><b>&nbsp;</b></p> 
<h2>Природні зони</h2> 
<p class="rvps2"><b><i>Вологі екваторіальні ліси</i></b> у Південній Америці називають <i>сельвою</i>. Ця природна зона сформувалась на Амазонській низовині, прилеглих до неї схилах Анд, а також у північній частині тихоокеанського узбережжя, і обіймає більшу площу, ніж аналогічні ліси в Африці. Тут на червоно-жовтих фералітних ґрунтах ростуть тисячі видів рослин. Дерева утворюють до дванадцяти ярусів, найбільший з яких сягає 80&nbsp;м у висоту та 4&nbsp;м у діаметрі (<i>сейба</i>). Нижні яруси &ndash; справжні непрохідні хащі (<i>гевея, какао, динне дерева, папороті</i>). У заводях річок росте <i>вікторія-регія</i> &ndash; латаття з листям до 2&nbsp;м <a href="9"> </a>. Такий же багатий і тваринний світ (<i>мавпа, лінивець, ягуар, анаконда</i> тощо). Особливої уваги заслуговують <i>колібрі</i> &ndash; найменший птах на землі та <i>піранья</i> &ndash; винятково кровожерлива риба. Тутешні ліси кишать <i>комахами</i> і<i> павуками</i>.</p> 
<p class="rvps2">Зони <b><i>саван</i></b> <b><i>і</i></b> <b><i>рідколісся</i></b> північної і південної частини материка відрізняються між собою. Савани і рідколісся Ґвіанського плоскогір'я й Орінокської низовини нагадують африканські савани з <i>пальмами</i> замість <i>баобабів</i>. Савани на півдні материка посушливіші, тому дерева тут &ndash; рідкість, а на червоних та червоно-коричневих ґрунтах домінують чагарники, деревоподібні кактуси, та дерева з бочкоподібним стовбуром. Своєрідний тут і тваринний світ: на відміну від африканських саван, тут мало копитних. <i>Тапір, пекарі, пума, мурашкоїд</i> разом із великою кількістю <i>мурахів і термітів</i> &ndash; типові мешканці цих місць.</p> 
<p class="rvps2">На південь савани поступово переходять у зону субтропічних <b><i>трав'янистих степів</i></b> (<i>пампа)</i>. Типовим для цих місць є кліматі з великою різницею в опадах: від м&lsquo;якого з рівномірним зволоженням на сході він змінюється до більш посушливого із значними перепадами температур на півдні і заході зони. Значної шкоди тутешній природній рослинності завдають значне розорювання і безсистемне випасання худоби. З тварин цієї зони трапляються <i>страус нанду, пампасний олень, гуанако, </i>багато в цих місцях різних<i> гризунів</i>.</p> 
<p class="rvps2">У&nbsp;південній частині материка, що називають Патагонією, сформувалась зона <b><i>напівпустель і</i></b> <b><i>пустель</i></b> &ndash; єдине в світі місце, де вони виходять на узбережжя океану в межах помірного поясу. За умови незначної кількості опадів тут досить бідний живий світ: на сіроземних і бурих ґрунтах зростають <i>злаки, кактуси</i> та <i>подушкоподібні чагарники</i>. Тваринний світ представлений в основному <i>плазунами і гризунами, </i>хоча трапляються<i> пума, лама, страус нанду</i>. Берегові пустелі і напівпустелі простягаються вузькою смугою і на західному узбережжі материка. Найсухіша частина природної зони &ndash; пустеля Атакама &ndash; найпосушливіше місце на планеті. Переважаючі повітряні маси, а також охолоджене Перуанською течією повітря не утворюють дощових хмар. Тому буває, що дощі не випадають тут по 10-20&nbsp;років.</p> 
<p class="rvps2">Завдяки значній висоті в Андах розвинута <b><i>висотна поясність</i></b>: від вологих екваторіальних лісів (<i>гілея</i>) на підніжжях гір в екваторіальному поясі до гірських<i> </i>луків на високогір'ях. Вище 5&nbsp;000&nbsp;м сніг ніколи не тане, перетворюючись на лід.</p> 
