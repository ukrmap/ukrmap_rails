<h2>Клімат</h2> 
<p class="rvps2">Географічне положення материка зумовлює надходження протягом року значної кількості сонячної радіації та наявність майже скрізь високої температури. А переважання континентальних тропічних мас і низхідних рухів повітря робить цей материк найсухішим.</p> 
<p class="rvps2">Більша частина материка лежить у широтах, де переважає пасатна циркуляція. Тихоокеанські повітряні маси не приносять значних опадів у внутрішні райони материка: <i>Великий Вододільний хребет</i> перехоплює вологу пасатів і тому рясні опади випадають тільки на навітряних схилах гір і вузькій узбережній смузі. Так, майже 40% території материка одержують менше 250 мм опадів на рік і тільки 10% - понад 1000 мм на рік.</p> 
<p class="rvps2">Австралія розташована в трьох кліматичних поясах: <i><b>субекваторіальному, тропічному</b></i> та <i><b>субтропічному</b></i>.</p> 
<p class="rvps2">Для північної частини, що знаходиться в субекваторіальному поясі, характерні високі (близько +25&deg;C) впродовж року температури і велика (близько 1500 мм) кількість опадів, що розподіляється нерівномірно впродовж року. Літо тут дуже вологе з грозовими дощами, а зима суха.</p> 
<p class="rvps2">У тропічному кліматичному поясі при загальних високих температурах (влітку +30&deg;C, взимку + 16&deg;C) розрізняють за зволоженням два типи клімату: <i>континентальний тропічний</i> із кількістю опадів до 200 мм на рік і високою амплітудою температур та <i>тропічний вологий</i> (до 2000 мм опадів на рік).</p> 
<p class="rvps2">Субтропічний пояс південної частини материка характеризується позитивною протягом року температурою зі значною відмінністю у кількості опадів західних і східних частин поясу. Так, південно-західна частина Австралії розташована в області середземноморського типу клімату зі сухим літом і вологою зимою. Центральна частина поясу &ndash; область <i>континентального субтропічного</i> клімату із сухим спекотним літом і порівняно холодною зимою. На південному сході &ndash; <i>вологий субтропічний</i> тип клімату з рівномірними опадами впродовж року.</p> 
<p class="rvps2">&nbsp;</p> 
<h2>Природні зони</h2> 
<p class="rvps2">Найбільша за площею зона <i><b>тропічних напівпустель і пустель</b></i> представлена пустелею <i>Вікторія і Великою Піщаною пустелею</i>, що в прибережних районах переходять в напівпустелі.</p> 
<p class="rvps2"> Характерним для цих місць є червоний колір поверхні, спричинений значним вмістом сполук заліза в піску.</p> 
<p class="rvps2">Наявність досить багатого, як для пустель, рослинного світу тут пояснюється близьким заляганням підземних вод. Поодинокі <i>чагарники з акацій</i> та <i>евкаліптів</i> в деяких місцях переходять у непрохідні хащі, а вздовж річок іноді трапляються цілі гаї <i>евкаліптів</i>. Із тварин тут мешкають <i>страуси ему, кенгуру, ящірки й отруйні змії</i>.</p> 
<p class="rvps2">Зона <i><b>вологих вічнозелених тропічних лісів</b></i> на червоно-жовтих фералітних ґрунтах - це вузька смуга на сході материка. Теплий клімат і достатнє зволоження спричинили тут розвиток різноманітної рослинності: <i>евкаліпти, араукарії</i>, різні види <i>пальм, папороті, бамбук</i>. Багатий тут і тваринний світ; а деякі з мешканців цих місць взагалі є <i>ендеміками (сумчаста летяга, коала, єхидна, райська пташка)</i>.</p> 
<p class="rvps2">На крайньому південному заході - зона <i><b>вічнозелених твердолистих лісів і чагарників</b></i>. На сході субтропічного поясу &ndash; зона <i><b>мішаних лісів</b></i> на червоно-жовтих ґрунтах із пальмами та <i>вічнозеленими буками</i>.</p> 
<p class="rvps2">Для зони <i><b>саван і рідколісся</b></i>, що займають значні території півночі і сходу Австралії, характерні різні види <i>евкаліпту, акації, пляшкові дерева</i>, що ростуть на червоних і коричневих ґрунтах. <i>Кенгуру, качкодзьоб, страус ему, вомбат</i> &ndash; представники тутешньої фауни.</p> 
