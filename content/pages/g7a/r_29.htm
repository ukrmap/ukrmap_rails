<p class="rvps2">На континенті розташовано 12 держав і одна залежна територія (Ґвіана). Всі вони відносяться до країн, що розвиваються.</p> 
<p class="rvps2">За рівнем економічного розвитку, розмірами територій і кількістю населення виділяються Бразилія, Аргентина, Чилі.</p> 
<p class="rvps2">Безперечним регіональним лідером є Бразилія. Ця країна за обсягами ВВП входить до десятки світових лідерів, сильними є її позиції в експорті автомобілів, зброї та військової техніки, судно- та літакобудуванні. Ця країна &ndash; одна з найбагатших на природні ресурси держав світу: тут добувають до 50 видів мінеральної сировини, одні з найбільших площі оброблюваних земель, велетенські водні, гідроенергетичні, лісові ресурси. Втім, галузева структура економіки ще не досить досконала.</p> 
<p class="rvps2">Більшість держав континенту &ndash; аграрно-індустріальні, з переважанням монокультурного розвитку сільського господарства, а також гірничодобувної галузі промисловості, хоча останнім часом провідна роль в економіці регіону переходить до обробної промисловості.</p> 
<p class="rvps2">Серед виробників сільськогосподарської продукції лідирує Аргентина, а Колумбія та Еквадор &ndash; серед світових лідерів із вирощування та експорту бананів. Венесуела належить до <i>Організації країн-експортерів нафти</i>. Чилі посідає помітне місце серед країн світу з виробництва кольорових металів.</p> 
<p class="rvps2">Для країн континенту характерні загальне зміщення центрів економічної активності до океанічних узбереж, а також гіпертрофоване (непомірне) збільшення ролі столичних міст як головних національних територій.</p> 
<p class="rvps2">Невирішеними є багато соціально-економічних проблем. На розвитку регіону негативно відбиваються такі фактори, як падіння цін на нафту, фінансова заборгованість перед країнами великої сімки. Особливо важкими для низки країн були 80-ті роки XX&nbsp;ст., коли вони стали на шлях нелегких політичних та соціально-економічних перетворень із метою демократизації суспільного життя, розвитку конкурентної економіки та інтеграції до світового господарства.</p> 
<p class="rvps2">Справжнім лихом для деяких країн Південної Америки (Колумбія, Еквадор) є нелегальне вирощування та збут наркотичної сировини.</p> 
<p class="rvps2">Подолання бідності, боротьба з наркобізнесом, інтегрування економік до світового господарства &ndash; основні завдання, що стоять перед країнами континету.</p> 
