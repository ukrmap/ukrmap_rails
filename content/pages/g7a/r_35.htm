<p class="rvps2">Територія Євразії простягається через усі кліматичні пояси Північної півкулі, через це природно-кліматичні умови відрізняються між собою так, як ніде більше на планеті.</p> 
<p class="rvps2">Основними причинами неоднорідності клімату є неоднакова кількість сонячної радіації, що надходить на поверхню в різних частинах Євразії, а також різні типи атмосферної циркуляції та надзвичайно різноманітний рельєф.</p> 
<p class="rvps2">На більшій частині Євразії переважає західне перенесення повітряних мас, що особливо посилюється взимку, коли над поверхнею Європи панують циклони Атлантики. Це призводить до того, що зимові температури північних і південних областей тут мало відрізняються між собою. Влітку зональний розподіл температур стає більш відчутним.</p> 
<p class="rvps2">Через переважаючий вплив західного перенесення повітряних мас та гористий рельєф вплив Тихого та Індійського океанів на клімат Євразії обмежується відносно невеликими ділянками на сході і півдні. Над акваторіями цих океанів влітку утворюються області підвищеного тиску, що спричиняють рух вологих повітряних мас із океанів на суходіл. Так утворюються вологі та теплі літні <i>мусони</i>, вплив яких поширюється на території південної та південно-східної Азії.</p> 
<p class="rvps2">Внаслідок послаблення впливу західного перенесення повітряних мас та мусонів в напрямку від узбереж до внутрішніх областей, а також домінування тут сухих континентальних повітряних мас, середньорічна кількість опадів зменшується з просуванням до центральних областей материка. Зимове охолодження суходолу спричиняє формування над північними і центральними районами Азії з листопада по березень області високого тиску &ndash; <i>Азіатського антициклону</i>. Звідси холодні і сухі повітряні маси рухаються в усіх напрямках, утворюючи на узбережжях Тихого та Індійського океанів стійкі холодні вітри (<i>континентальні зимові мусони</i>).</p> 
<p class="rvps2">Загалом, велетенські розміри Євразії є причиною переважання в більшості кліматичних поясів<b><i> </i></b><i>континентальних</i> типів клімату. І хоча в цілому для континентального клімату характерними є значна амплітуда температурних коливань і невелика кількість опадів, існують значні відмінності як у межах одного кліматичного поясу, так і між різними поясами в температурному режимі та зволоженні. Так, для <i>помірно - континентального</i> клімату <b><i>помірного</i></b> поясу притаманні відносно холодна зима і тепле літо. У внутрішніх районах Євразії клімат змінюється на <i>континентальний</i> (помірного поясу) і різко <i>континентальний</i> (<b><i>субарктичного</i></b> поясу) з незначною кількістю опадів, теплим, часом спекотним літом і суворою зимою. Через вкрай низькі зимові температури тут виникають найбільші на планеті коливання температур. Так, в районі міста Оймякон (Росія) різниця між абсолютним максимумом і абсолютним мінімумом температур становить 103&deg;С.</p> 
<p class="rvps2"><i>Континентальний</i> клімат <b><i>тропічного</i></b> і <i><b>субтропічного</b></i> поясів характеризується спекотним літом (температури в пустелі до 52&deg;С) і прохолодною зимою, під час якої температури у гірській місцевості нерідко набувають від'ємних значень.</p> 
<p class="rvps2">Внаслідок існування величезних гірських країн значного поширення набув на материку <i>гірський</i> тип клімату із значними коливаннями температур впродовж доби.</p> 
